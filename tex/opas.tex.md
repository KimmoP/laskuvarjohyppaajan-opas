---
title: Laskuvarjohyppääjän opas
...

= 0.14

\
<span>Suomen Ilmailuliitto</span>\
<span>Laskuvarjotoimikunta</span>\
<span>Koulutus- ja turvallisuuskomitea</span>\

\
\
<span>OPAS</span>\
\
<span>Opastyöryhmä 2013-2014</span>\
\
<span>www.laskuvarjotoimikunta.fi/opaspalaute</span>\

Tervetuloa Taivaalle
====================

<span>2</span>

Laskuvarjohyppääminen harrastuksena ei ole sitä hurjapäistä touhua,
jollaiseksi se yleisesti saatetaan käsittää. Toki laskuvarjourheilussa
on omat riskinsä kuten kaikissa vauhtilajeissa, mutta
laskuvarjohyppääminen on paljon turvallisempaa kuin yleensä luullaan.
Hyppytoimintaa ohjaavat määräykset, lait sekä Suomen Ilmailuliiton
ohjeet, jotka lajin harrastajat ovat kehittäneet vuosikymmenten
saatossa. Laskuvarjokalusto on oikein käytettynä todella toimintavarmaa.
Tämän päivän urheilulaskuvarjohyppääminen onkin riskien hallintaa
parhaimmillaan. Yleensä ongelmat johtuvat hyppääjän tekemistä virheistä.

Laskuvarjohyppääjän koulutusohjelma on osa Suomen Ilmailuliitto ry:n
(SIL) valvomaa ja hyväksymää koulutustoimintaa, joka on samanlaisena
käytössä koko maassa. Kaikki kouluttajat ovat hyppymestareita,
vapaapudotuskouluttajia tai muuten kokeneita hyppääjiä. Suurin osa
laskuvarjoharrastustoiminnasta, mukaan lukien koulutus, tapahtuu
kerhoissa ympäri maata. Suomessa on myös kaupallisia yrityksiä, jotka
toimivat lajin parissa.

Kurssin aikana käydään läpi kaikki hypyn vaiheet, jotta pystyisit
suoriutumaan niistä itsenäisesti ja ennen kaikkea turvallisesti,
unohtamatta hauskuutta. Kaikki kurssilla käsiteltävät asiat on osattava,
jotta hyppy onnistuisi. Jokainen oppitunti ja harjoitus on tärkeä oman
turvallisuutesi kannalta, joten jos sinulle tulee kurssin aikana
pakollinen este, sovi kouluttajien kanssa lisäopetuksesta. Voit tehdä
tiettyjä harjoituksia myös kotona, tällöin voit ehkä vielä paremmin
keskittyä ja miettiä mahdollisia epäselväksi jääneitä asioita. Myös
hyppytapahtuman eri vaiheiden läpikäynti mielikuvaharjoitteluna on
hyödyllistä.

Toivomme, että kysyt heti, jos jotain jää epäselväksi; kaikki pitää
ymmärtää. Kurssilla opittavat asiat ovat kaikille uusia eikä tyhmiä
kysymyksiä ole. Laskuvarjohyppäämisessä on myös paljon slangisanoja,
joiden käyttöön kouluttajat joskus sortuvat. Kysy, jos jää
epäselvyyksiä!

Olet voinut jo pitkään haaveilla laskuvarjohyppäämisestä tai saada idean
vasta vähän aikaa sitten. Olet joka tapauksessa juuri päättänyt aloittaa
harrastuksen, joka toivottavasti tuo mukanaan monia antoisia hetkiä
taivaalla ja maassa. Kokeiletpa lajia vain parilla hypyllä tai jäät
seuraamme vuosiksi, takaamme sinulle, että ensimmäinen hyppy on kokemus,
jota et unohda koskaan.

 Suomen Ilmailuliitto  
----------------------

Vuonna 1919 perustettu Suomen Ilmailuliitto ry (SIL) on eri
harrasteilmailulajeja edustavien ilmailukerhojen keskusjärjestö.
Ilmailuliitossa on yli 200 (2014) jäsenkerhoa, joista pääasiassa
laskuvarjohyppäämistä harrastavia kerhoja on 15. Organisaatio, joka
antaa koulusta, on sitoutunut noudattamaan Ilmailuliiton hyväksymiä
ohjeita.

Suomen Ilmailuliitossa laskuvarjourheilua koskevien asioiden
asiantuntijaelin on luottamushenkilöistä koostuva Laskuvarjotoimikunta,
jonka alaisuudessa toimii Kalustokomitea, Kilpailukomitea sekä Koulutus-
ja turvallisuuskomitea. Nämä hoitavat nimiensä mukaisesti kalustoon,
kilpailuasioihin, hyppyturvallisuuteen ja -koulutukseen liittyviä
asioita.

Laskuvarjotoimikunta komiteoineen koostuu rivihyppääjistä, jotka
haluavat edistää harrastusta ja sen tarpeita Suomessa. Käytännön
toimintaa koordinoi liiton toimisto Helsinki-Malmin lentoasemalla.

Ilmailu on ilmailuviranomaisen valvomaa toimintaa. Suomen Ilmailuliitto
antaa jäsenilleen omia ohjeistuksia ja toimii etujärjestönä
viranomaisiin päin muun muassa

-   Avustamalla asiantuntijana Trafia laskuvarjohyppytoiminnassa

-   Laatimalla laskuvarjourheilua koskevat koulutusohjelmat ja
    tiedottamalla niistä jäsenistölleen

-   Valvomalla jäsenorganisaatioiden koulutustoimintaa

-   Laatimalla laskuvarjohyppytoimintatilastoja

-   Kokoamalla ja analysoimalla onnettomuus- ja vaaratilanneselvityksiä

-   Myöntämällä SIL-laskuvarjohyppylisenssit

-   Osallistumalla laskuvarjourheilua koskevien määräysten ja ohjeiden
    valmisteluun

Ilmailu-lehteä Ilmailuliitto on julkaissut jo vuodesta 1938 alkaen.
Lehti ilmestyy 10 kertaa vuodessa ja käsittelee Ilmailuliiton omien
harrastealojen lisäksi liikenne- ja sotilasilmailua sekä
lentoturvallisuuteen liittyviä aiheita.

SIL:n kotisivuilta osoitteesta <http://www.ilmailu.fi> saat halutessasi
lisätietoja.

 Vakuutusturva  
---------------

Vuosittain laskuvarjohyppäämisessä sattuu jonkin verran loukkaantumisia.
Tyypillinen vamma on nilkan nyrjähtäminen tai murtuminen huonosti
suoritetussa alastulossa. Suomessa kuolemaan johtaneita onnettomuuksia
on vuodesta 1962 lähtien sattunut 25 (2013). Kokonaishyppymäärä vuodesta
1962 vuoteen 2013 on noin 1 650 000 hyppyä. Vuosittain Suomessa hypätään
n. 50 000 hyppyä.

Laskuvarjohyppääjä hyppää aina omalla vastuullaan. Kerholla on
kolmannelle osapuolelle aiheutetun vahingon korvaava vastuuvakuutus,
joka korvaa vain, jos kerho on syyllistynyt virheeseen. Jos oppilas
toimii virheellisesti ja aiheuttaa vahinkoa itselleen tai jollekin
muulle, hänen on itse vastattava vahingoista. Liittymällä Suomen
Ilmailuliittoon saat vakuutuksen, joka sisältää kolmannen osapuolen
vastuuvakuutuksen sekä tapaturmavakuutuksen.

Normaalit vapaa-ajan tapaturmavakuutukset eivät yleensä korvaa
laskuvarjohypyllä tapahtunutta vahinkoa, koska hyppääminen kuuluu
vakuutusyhtiöiden vaaralliseksi luokittelemiin lajeihin. Mikäli
vakuutuksen halutaan korvaavan myös laskuvarjohypyillä tapahtuneet
onnettomuudet, on vakuutukseen otettava lisäsuoja. Lisävakuutuksen voi
ottaa omalta vakuutusyhtiöltä tai hyödyntää Suomen Ilmailuliitto ry:n
vakuutuksia koskevia etuja. Katso lisätietoja vakuutuksien ehdoista ja
korvaussummista Hyvä hyppykurssilainen -esitteestä. Lisätietoja saa myös
kouluttajilta ja Ilmailuliiton puhelinnumerosta (09) 350 9340.
Suosittelemme laskuvarjotoiminnan kattavan vakuutuksen hankkimista.

 Terveydentilavaatimukset  
--------------------------

Hyppääminen on urheilua ja vaatii fyysistä ja henkistä kuntoa sekä
normaalia terveyttä. Sairaudet, jotka aiheuttavat edes hetkellistä
tajuttomuutta tai toimintakyvyn menetystä, tai vaativat jatkuvaa
lääkitystä, estävät hyppäämisen. Kurssilla täytetään laskuvarjohyppääjän
terveydentilavakuutus. 60 vuotta täyttäneeltä henkilöltä vaaditaan myös
lääkärintodistus. Koulutusorganisaatio voi tarvittaessa vaatia
jäseneltään lääkärintodistuksen osoituksena hyppäämiseen riittävästä
terveydentilasta.

Laskuvarjohyppykoulutus
=======================

<span>2</span>

 Alkeiskurssi - ensimmäinen askel  
----------------------------------

Alkeiskurssi antaa valmiudet suorittaa turvallisesti ensimmäisen
laskuvarjohypyn sekä pohjan perus- ja jatkokoulutukselle. Tiivis
koulutusohjelma vaatii sinulta aktiivisuutta sekä opetettujen asioiden
kertaamista. Kuuntele, kysy ja selvitä. Ensimmäisen hyppysi suoritat
joko pakkolaukaisuhyppynä 1000 metristä tai novakoulutuksessa
itseaukaisuhyppynä 2700-4000 metrin korkeudesta. Sitä ennen sinun tulee
suorittaa kirjallinen koe sekä käytännön kokeet uloshypystä,
maahantulokierähdyksestä ja varavarjon käytöstä. Tämän jälkeen olet
valmis suorittamaan laskuvarjohyppyjä hyppymestarin valvonnassa.
Hyppymestari valvoo ja arvioi kaikki suorituksesi sekä tekee niistä
merkinnän hyppypäiväkirjaasi joko hyväksyen tai hyläten suorituksesi.
Jälkimmäinen vaihtoehto merkitsee uutta yritystä ennen eteenpäin pääsyä.
Aina ennen uutta suoritusta sinun tulee saada koulutus hyppymestarilta.
Tässä oppaassa on materiaali, jota tulet käyttämään kaikissa kolmessa
koulutusvaiheessa.

### Alkeiskoulutus 

Alkeiskoulutuksen tavoitteena on oppia toimimaan lentokoneessa,
suorittaa uloshyppy, hallittu itsenäinen vapaapudotus, varjon avaaminen
ja ohjaaminen itsenäisesti laskeutumisalueelle, sekä turvallinen
laskeutuminen. Alkeiskoulutuksen päätteeksi suoritetaan teoriakoe.

### Peruskoulutus 

Peruskoulutuksen tavoitteena on oppia stabiili vapaapudotus yhdessä
erilaisten liikkeiden ja liikesarjojen kanssa. Ohjelmassa on käännöksiä,
voltteja ja selällään lentämistä. Tämän jälkeen teet teoria- sekä
varusteiden tarkastuskokeen. Lisäksi kertaat vaaratilanteet ja
varavarjotoimenpiteet, jonka jälkeen siirryt jatkokoulutukseen.

### Jatkokoulutus 

Tässä vaiheessa olet jo itsenäinen oppilas etkä enää välttämättä
tarvitse kouluttajaa koneeseen. Opettelet erilaisia hyppylajeja, kuten
ryhmä- ja freehyppyjä. Keskityt myös tarkkuuslaskeutumisiin sekä saat
mahdollisuuden käyttää muita kuin koulutuskäyttöön tarkoitettuja
hyppyvarusteita. Tärkein tavoitteesi on oppia turvallisen
ryhmähyppäämisen perusteet. Lopuksi suoritat vielä teoriakokeen ja
käytännön kokeen oppilaspäävarjon pakkaamisesta ja tarkastuksesta sekä
vaaratilanne- ja varavarjotoimenpiteiden kertauksen. Koko oppilasaika
päättyy kokeiden lisäksi koehyppyyn, jossa osoitat osaavasi käytännön
hyppäämiseen liittyvät perusasiat. Näiden suoritusten jälkeen koulutus
apulaiskoulutuspäällikkö tai hyppymestari myöntää sinulle itsenäisen
hyppääjän kelpoisuuden.

### A-lisenssi 

Itsenäisen hyppääjän kelpoisuuden saamisen jälkeen voit hakea
A-lisenssiä Suomen Ilmailuliitosta. A-lisenssihyppääjällä on oikeus
Ilmailulain, Ilmailumääräysten, SIL:n ohjeiden ja kerhon määräyksien
rajoissa itsenäiseen hyppytoimintaan. Lisäksi SIL:n myöntämä lisenssi
helpottaa hyppäämistä ulkomailla.

Yhteenveto: Alkeiskoulutus
==========================

<span>2</span>

Alkeisoppilaan kelpoisuus on voimassa vuoden myöntämispäivämäärästä. Jos
kelpoisuus vanhenee, oppilaan tulee uusia teoriakoe ja käytännön
näytteet ennen hyppäämistä. Oppilaan on saavutettava jokaisella
hyppysuorituksella välttämättömät oppimistavoitteet hyväksytysti, jotta
suoritus voidaan hyväksyä.

 Hyppysuoritukset, NOVA  
------------------------

-   Taso 1
    (\[nova-alkeiskoulutuksen-suoritukset-taso-1-tottuminen-vapaapudotukseen\] s.)

-   Taso 2
    (\[nova-alkeiskoulutuksen-suoritukset-taso-2-asennon-hallinta\] s.)

-   Taso 3
    (\[nova-alkeiskoulutuksen-suoritukset-taso-3-stabiili-vapaapudotus\] s.)

-   Taso 4
    (\[nova-alkeiskoulutuksen-suoritukset-taso-4-kaannokset-90deg\] s.)

-   Taso 5
    (\[nova-alkeiskoulutuksen-suoritukset-taso-5-kaannokset-360deg\] s.)

-   Taso 6
    (\[nova-alkeiskoulutuksen-suoritukset-taso-6-irtiuloshyppy\] s.)

-   Taso 7 (\[nova-alkeiskoulutuksen-suoritukset-taso-7-puolisarja\] s.)

-   15” lyhyt vapaa
    (\[nova-alkeiskoulutuksen-suoritukset-15-lyhyt-vapaa\] s.)

 Hyppysuoritukset, PL  
----------------------

-   3 pakkolaukaisua
    (\[pl-alkeiskoulutuksen-suoritukset-pakkolaukaisu\] s.)

-   3 harjoitusvetoa
    (\[pl-alkeiskoulutuksen-suoritukset-harjoitusveto\] s.)

-   3” itseaukaisu
    (\[pl-alkeiskoulutuksen-suoritukset-itseaukaisu-3\] s.)

-   5” itseaukaisu
    (\[pl-alkeiskoulutuksen-suoritukset-itseaukaisu-5\] s.)

-   10” itseaukaisu (\[pl-alkeiskoulutuksen-suoritukset-10\] s.)

 Muut suoritukset  
------------------

-   Peruskoulutuksen teoriakoe. Opiskeltava alue on luvusta *Yhteenveto:
    Peruskoulutus* (\[yhteenveto-peruskoulutus\] s.) lukuun
    *Peruskoulutuksen muut suoritukset*
    (\[peruskoulutuksen-muut-suoritukset\] s.).

 NOVA-suoritusten aikarajat  
----------------------------

-   Jos tasokoulutuksen aikana oppilaalle tulee 30 vrk tai sitä pitempi
    hyppytauko, hänen on uusittava edellinen taso, kuitenkin enintään 3.
    taso.

-   NOVA-oppilaan on hypättävä alkeiskoulutuksen viimeinen hyppy (15”)
    **neljäntoista** vuorokauden sisällä viimeisestä tasohypystä, muuten
    hän joutuu uusimaan tason 7.

 PL-suoritusten aikarajat  
--------------------------

-   Jos alkeiskoulutuksen aikana oppilaalle tulee 30 vrk tai sitä
    pidempi hyppytauko, hänen on hypättävä totuttelusuoritus ennen
    seuraavaa hyppyä riippuen edellisestä suorituksesta:

    -   PL tai HV ⇨ PL

    -   3”, 5” tai 10” ⇨ HV

-   Ensimmäinen itseaukaisuhyppy on hypättävä viimeistään seuraavan
    vuorokauden aikana viimeisestä
    hyväksytystä harjoitusvetosuorituksesta.

Laskuvarjokalusto ja hyppyvarusteet
===================================

<span>2</span>

 Laskuvarjokokonaisuus  
-----------------------

![image](/kuvat/Paavarjon-osat.jpg)

Laskuvarjokokonaisuuteen kuuluu reppu-valjasyhdistelmä sekä kaksi
varjoa: pää- ja varavarjo. Molemmat näistä ovat liitovarjoja, jotka ovat
muodoltaan siiven kaltaisia. Niiden liitosuhde on noin 3:1, eli
liitäessään kolme metriä eteenpäin varjo vajoaa metrin.

![image](/kuvat/Reppu-valjas-etu.png)

###  Päävarjo  

Päävarjo, joka koostuu kuvusta, punoksista ja sliderista, on
kantohihnojen välityksellä kiinni valjaissa kolmirengaslukkojen avulla.
Kupu on rakennettu tunneleista, joiden toinen pää on umpinainen.
Eripituisilla kantopunoksilla kuvun kohtauskulma pidetään sellaisena,
että etureuna on takareunaa hieman alempana. Liitovarjo muodostaa
nostovoimaa samalla tavalla kuin lentokoneen siipi.

###  Varavarjo  

Varavarjo on rakenteeltaan ja toiminnaltaan samanlainen kuin päävarjo.
Varavarjoa käytettäessä laskeutumispaikka saattaa olla muualla kuin
laskeutumisalueella. Tämän vuoksi alastuloasennon on oltava hyvä ja
tarvittaessa on tehtävä maahantulokierähdys.

 Reppu-valjasyhdistelmä  
------------------------

![image](/kuvat/Reppuvaljasyhdistelma.png)

![image](/kuvat/Reppu-nova.pdf)

![image](/kuvat/Reppu-pl.pdf)

 Lisälaitteet  
--------------

Pää- ja varavarjon lisäksi valjaissa on laitteita lisäämässä hyppääjän
turvallisuutta. Näiden laitteiden tarkoituksena on varmistaa varavarjon
aukeaminen.

Varavarjon pakkolaukaisuhihnan (Reserve Static Line, RSL) tarkoituksena
on varmistaa varavarjon avautuminen päävarjon irrottua valjaista.
Järjestelmä liittää päävarjon kantohihnan ja varavarjon
aukaisujärjestelmän yhteen. Hyppääjän on mahdollista vapauttaa
varavarjon pakkolaukaisuhihna avaamalla päävarjon kantohihnaan kytketty
pikalukko.

Kun päävarjon kantohihnat ovat päävarjon irtipäästön
(\[paavarjon-vajaatoiminnot-varavarjon-kaytto\] s.) jälkeen irronneet
kolmirengaslukoista, päävarjo vetää irrotessaan varavarjon
pakkolaukaisuhihnasta ja avaa varavarjon. Varavarjon pakkolaukaisuhihna
on kuitenkin vain apuväline. Hyppääjän on aina avattava varavarjo
vetämällä varavarjon kahvasta!

![image](/kuvat/Kolmirengaslukko.jpg)

![image](/kuvat/Kolmirengaslukko-auki.jpeg)

Toinen lisälaite varavarjon aukaisuun on automaattilaukaisin (Automatic
Activation Device, AAD). Käytössä on kahta eri tyyppiä: mekaaninen (FXC)
ja elektroninen (Cypres ja Vigil). Laitteiden tarkoitus on avata
varavarjo, jos hyppääjä putoaa liian kovalla vauhdilla liian matalalla.
Molemmat laitteet on säädetty toimimaan määrätyssä korkeudessa (n. 300
m).

Oppilaan ollessa kyseessä vain hyppymestarilla on oikeus säätää
automaattilaukaisinta. FXC:n säätölaitteessa on JUMP/OFF-nuppi, jonka on
koko ajan oltava JUMP-asennossa. On olemassa kaksi tilannetta, joissa
FXC:n JUMP/OFF-nuppi käännetään OFF-asentoon:

-   Koneella alas tultaessa hyppymestarin käskystä

-   Laskeuduttaessa veteen
    (\[mahdolliset-vaaratilanteet-laskeutuminen-veteen\] s.)

![image](/kuvat/AAD-Cypres.jpg)

 Muut hyppytoiminnassa käytettävät varusteet  
---------------------------------------------

-   Kova kypärä, jossa kiinnityshihna on kypärän ulkopuolella.

-   Radiovastaanotin on oltava ainakin kolmella ensimmäisellä hypyllä.

-   Suojalasit suojaavat silmiä viimalta ja roskilta.

-   Haalari, jossa ei saa olla tarttuvia taskuja tai ulokkeita, jotka
    voivat takertua johonkin tai joista hyppääjä voi vahingossa ottaa
    kiinni kahvoista kiinni ottaessaan. Haalarin alle puetaan säähän
    sopiva vaatetus, joka ei haittaa liikkumista.

-   Sormikkaat ovat pakolliset oppilailla. Niiden on oltava lämpimät,
    mutta ei liian paksut eikä liukkaat.

-   Kengät, joiden on oltava hyppytoimintaan soveltuvat (ei
    koukkuja tms.).

-   Korkeusmittari, joka nollataan maassa. Mittari kiinnitetään
    rintahihnaan tai käteen.

-   Koukkupuukkoa käytetään takertumien selvittämiseen sotkeutumis-
    tai törmäämistilanteissa.

-   Pelastusliivi puetaan koulutuspäällikön harkinnan mukaan, jos
    hyppypaikalla on ilmeinen hukkumisvaara.

Hypyn aikana mukana ei saa olla mitään tarpeetonta (esimerkiksi avaimet,
kynä tai matkapuhelin). Lisäksi aina hyppäämään tultaessa on oltava
mukana hyppypäiväkirja.

 Hyppyvarusteiden käsittely  
----------------------------

Suojaa varjoa auringonvalolta, kosteudelta ja likaantumiselta. Nosta
valjaita olkahihnoista ja varo tarttumasta aukaisukahvoihin sekä
vaijereiden suojaputkiin. Varjoa ei tule heitellä, laahata eikä sen
päällä tule istua. Älä tupakoi, kun olet pukenut valjaat päälle.

Oppilaan päävarjon pakkaamista saa valvoa henkilö, jolla on itsenäisen
hyppääjän kelpoisuus. Oppilaan käytössä olevan päävarjon pakkauksista ja
pakkaustarkistuksista pidetään kirjaa. Varavarjon saa pakata vain siihen
koulutuksen saanut henkilö. Varusteet palautetaan aina hypyn jälkeen
omille paikoilleen.

 3X3 -tarkastus  
----------------

Peruskoulutusvaiheessa oppilaalle opetetaan varusteiden perusteellinen
tarkastus, mutta itseaukaisuvaiheessa varjon perustarkastus voidaan
tiivistää 3X3 -tarkastukseen (kolme kolmea -tarkastus):

1.  Tarkastetaan, että solkia on kiinni kolme:

    -   Vasemman jalkahihnan solki

    -   Oikean jalkahihnan solki

    -   Rintahihnan solki

2.  Tarkastetaan, että kahvoja on kolme ja ne ovat kiinni:

    -   Päävarjon avauskahva

    -   Päävarjon irtipäästöpampula

    -   Varavarjon avauskahva

3.  Tarkastetaan, että kolmirengaslukot ovat kiinni ja oikein.

Hyppytapahtuma
==============

<span>2</span>

 Valmistautuminen hyppyyn  
--------------------------

Hyppytapahtuma ei suinkaan ala siitä, kun poistutaan koneesta ilmassa.
Jotta kaikki sujuisi hyvin, on tärkeää huolehtia myös valmisteluista.
Päätös hypätä on hyvä tehdä jo edellisenä päivänä, sillä näin ehtii
henkisesti valmistautua tulevaan suoritukseen. Riittävä yöuni ja ravinto
ovat myös tärkeitä – väsyneenä tai nälkäisenä keskittyminen on vaikeaa.

Ennen hyppäämään kirjoittautumista (pokalistan täyttöä) kootaan kaikki
tarvittavat varusteet ja ilmoittaudutaan hyppäämään. Varusteita on hyvä
sovittaa päälle, jotta niihin voi tehdä tarvittavat säädöt ajoissa ennen
koneelle lähtöä. Suoritusta harjoitellaan joko itsenäisesti tai
hyppymestarin kanssa.

Mikäli mahdollista, seuraa ennen omaa pokaasi toisten hyppääjien
ohjailua varjon varassa nähdäksesi ylä- ja pintatuulien vaikutuksen
ohjaamiseen ja laskeutumiseen.

Ennen koneelle menoa hyppymestari tarkastaa, että varusteet on puettu
oikein päälle. Tarkastuksen jälkeen varusteita **ei saa säätää** ilman
hyppymestarin lupaa! Vallitsevan tuulen mukainen ohjauskuvio
(\[hyppytapahtuma-laskeutumiskuvio\] s.) käydään vielä läpi ennen
koneelle menoa. Oppilaat saavat mennä koneelle vain hyppymestarin
johdolla.

###  Toiminta koneessa  

Kone kuormataan yleensä käänteisessä järjestyksessä eli se, joka menee
koneeseen ensimmäisenä, hyppää viimeisenä (poikkeuksena hyppymestari).
Varo varusteiden tarttumista koneessa oleviin ulokkeisiin aina koneessa
liikkuessasi. Suojaa erityisesti varjojen aukaisukahvoja myös muiden
liikkuessa. Jos takerrut kiinni johonkin, älä revi itseäsi irti väkisin,
vaan ilmoita asiasta hyppymestarille. Vältä turhaa liikkumista. Pidä
mahdolliset istuinvyöt kiinni, kunnes hyppymestari aukaisee ne tai antaa
luvan aukaisuun. Ilmailumääräyksen OPS M6-1 perusteella ilma-aluksella
saa kuljettaa sen päällikön ja hyppääjien suostumuksella ja omalla
vastuulla enintään kymmentä hyppääjää ilman istuinvyötä.

Jos lennon aikana huomaat omissa tai muiden varusteissa jotain
poikkeavaa, ilmoita siitä heti hyppymestarille. Keskity omaan hyppyysi.
Huomioi muut koneessa olijat äläkä häiritse heidän keskittymistään.
Koneen päällikkö on lentäjä, mutta sinun päällikkösi on hyppymestari.
Lähestyttäessä uloshyppypaikkaa kone lentää tuuliolosuhteiden
perusteella määriteltyä linjaa. Hyvissä ajoin ennen uloshyppypaikkaa
hyppymestari tarkastaa vielä oppilaiden varusteet.

 Uloshyppy Cessna 206, pakkolaukaisu  
-------------------------------------

Hyppymestarin komennolla OVELLE! siirrytään (varoen repun osumista
koneeseen) ovelle uloshyppyasentoon. Komennolla MENE! ponnistetaan irti
koneesta, otetaan hyvä taivutus ja delta-asento sekä aletaan laskea.
Rintamasuunnan on pysyttävä koko ajan suoraan koneen lentosuuntaan.

![image](/kuvat/206UH1.jpeg)

Uloshypyssä maa vetää helposti katsetta puoleensa. Jos katsoo maahan
eikä koneeseen, taivutus todennäköisesti kääntyy väärin päin. Ihmisen
vartalo kääntyy yleensä katseen suuntaan, joten kun uloshypyn aikana
katsoo ylös koneeseen, niin vartalo on taipunut oikeanlaiselle kaarelle.
Taivutus lähtee lantiosta (myös selkä ja niska).

Tärkeintä uloshypyssä on taivutus. Delta-asennossa kädet ovat n. 45
astetta irti kyljistä, olkapäät takana. Jalat pidetään noin hartioiden
levyisessä haara-asennossa ja vain hiukan koukistettuna.

Laskeminen on tärkeää opetella heti alusta alkaen, sillä se on
käytännössä ainoa tapa säilyttää ajantaju tässä vaiheessa hyppyuraa.
Laskeminen tapahtuu ääneen huutamalla (101...105).
Uloshyppyharjoituksissa opetellaan oikeaa rytmiä, joten ei huudeta vain
numeroita vaan sekunteja. Ilmassa muutama sekunti voi tuntua hyvinkin
pitkältä ajalta.

![image](/kuvat/206UH2.jpeg)

Onnistuneen uloshypyn päätekijät ovat:

-   Asettautuminen hyvään uloshyppyasentoon ovelle (katse
    ylös koneeseen)

-   Riittävä ponnistus ja rintamasuunta lentosuuntaan

-   Hyvä ja symmetrinen delta-asento sekä voimakas taivutus ja katse
    ylös koneeseen

 Uloshyppy Streevakone, pakkolaukaisu  
--------------------------------------

Hyppymestarin komennolla OVELLE! siirrytään ovelle. Komennolla MENE!
siirrytään (varoen repun osumista koneeseen) roikkumaan streevalle
uloshyppyasentoon, irrottaudutaan koneesta ja pidetään hyvä taivutus
sekä X-asento ja aletaan laskea. Rintamasuunnan on pysyttävä koko ajan
suoraan koneen lentosuuntaan.

![image](/kuvat/Streeva-UH1.jpeg)

Uloshypyssä maa vetää helposti katsetta puoleensa. Jos katsoo maahan
eikä koneeseen, taivutus kääntyy todennäköisesti väärin päin. Ihmisen
vartalo kääntyy yleensä katseen suuntaan, joten kun katsoo uloshypyn
aikana ylös kohti konetta, vartalo on taipunut oikeanlaiselle kaarelle.
Taivutus lähtee lantiosta (myös selkä ja niska).

Mikäli taivutuksesi syystä tai toisesta häviää, voit korjata tilanteen
helposti: taivuttamalla.

Tärkeintä uloshyppyasennossa ja uloshypyssä on siis taivutus.
X-asennossa kädet ovat ylhäällä levitettyinä, olkapäät takana. Jalat
pidetään noin hartioiden levyisessä haara-asennossa ja vain hiukan
koukistettuna.

Laskeminen on tärkeää opetella heti alusta alkaen, sillä se on
käytännössä ainoa tapa säilyttää ajantaju tässä vaiheessa hyppyuraa.
Laskeminen tapahtuu ääneen huutamalla (101...105).
Uloshyppyharjoituksissa opetellaan oikeaa rytmiä, joten ei huudeta vain
numeroita vaan sekunteja. Ilmassa muutama sekunti voi tuntua hyvinkin
pitkältä ajalta.

![image](/kuvat/StreevaUH2.jpeg)

Onnistuneen uloshypyn päätekijät ovat:

-   Asettautuminen hyvään ja symmetriseen uloshyppyasentoon (X-asento,
    taivutus ja katse ylös koneeseen)

-   Käsien yhtäaikainen irrottaminen ja rintamasuunta lentosuuntaan

-   Hyvä ja symmetrinen X-asento sekä voimakas taivutus ja katse ylös
    koneeseen

 Uloshyppy NOVA  
----------------

Hyppymestari komentaa: **SIIRRY / YLÖS**

Siirry- tai Ylös-komennolla valmistaudut siirtymään ovelle.

Hyppymestari komentaa: **OVELLE**

Ovelle-komennolla hyppymestari auttaa sinua, kun siirryt ovelle (varoen
repun osumista koneeseen) uloshyppyasentoon, jolloin kummatkin
hyppymestarit pitävät sinusta kiinni. Tarvittaessa sisällä oleva
hyppymestari antaa lisäkomentoja.

Kun olet valmis, siirrä katseesi sisäpuolella olevaan hyppymestariin ja
tee uloshyppytarkistus. Eli pidä katseesi hyppymestarissa ja sano
kovalla äänellä:

**TARKISTUS SISÄÄN**

Tällä varmistat sisällä olevan hyppymestarin valmiuden, joka ollessaan
valmis nyökkää jolloin voit jatkaa eteenpäin. Pidä katseesi
hyppymestarissa niin kauan kunnes hän antaa merkin ravistamalla tai
nyökkäämällä.

Tämä jälkeen tarkista ulkona olevan hyppymestarin valmius. Siirrä
katseesi olkapääsi yli ulos hyppymestariin ja sano kovalla äänellä:

**TARKISTUS ULOS**

Tällä varmistat ulkona olevan hyppymestarin valmiuden, joka ollessaan
valmis nyökkää jolloin voit jatkaa eteenpäin. Pidä katseesi
hyppymestarissa niin kauan, kunnes hän antaa merkin ravistamalla tai
nyökkäämällä.

Kun olet varmistanut hyppymestareiden valmiuden voit aloittaa rytmikkään
uloshyppylaskennan ääneen. Laskenta voi vaihdella käytetyn konetyypin
mukaan.

**SIIPI**

:   \
    Siirrä ja pidä katseesi siivessä (tai vastaavassa kiintopisteessä)\

**YLÖS** (tai ULOS)

:   \
    Liikuta vartaloasi ylöspäin (tai ulospäin)\

**ALAS** (tai SISÄÄN)

:   \
    Liikuta vartaloasi alaspäin (tai sisäänpäin)\

**TAIVUTA**

:   \
    Ponnista sivuttain ulospäin, ota hyvä taivutus ja siirrä
    välittömästi kädet ja jalat symmetrisesti vapaapudotusasentoon. Pidä
    katseesi koneessa mahdollisimman pitkään koko uloshypyn ajan, sillä
    se edesauttaa hyvää uloshyppyä. Laske myös ääneen 105 saakka ja
    aloita hypyn kulku.\

Laskeminen on tärkeää opetella heti alusta, sillä se on käytännössä
ainoa tapa säilyttää ajantaju tässä vaiheessa hyppyuraa. Laskeminen
tapahtuu ääneen huutamalla (101...105). Uloshyppyharjoituksissa
opetellaan oikeaa rytmiä, joten ei huudeta vain numeroita vaan
sekunteja. Ilmassa muutama sekunti voi tuntua hyvinkin pitkältä ajalta.

 Vapaapudotuksen perusteet  
---------------------------

 

:   \
    *Jos olet pakkolaukaisukurssilla, voit siirtyä kohtaan: Varjon
    avautuminen ja lentokuntoon saattaminen,
    (\[hyppytapahtuma-varjon-avautuminen-ja-lentokuntoon-saattaminen\] s.)
    ja palata tähän lukuun kun olet siirtymässä itseaukaisuhyppyihin.*\

![image](/kuvat/Vapaapudotus-taulukko.png)

Maan vetovoimasta johtuen nopeus vapaapudotuksessa kiihtyy.
Ilmanvastuksen vaikutuksesta putoamisnopeudeksi vakiintuu 10–12 sekunnin
kuluttua 180–190 km/h (50-53 m/s).

Seuraavaan taulukkoon on koottuna hyppääjän keskimääräinen nopeus (maata
kohti), pudottu matka hypyn alusta lähtien sekä laskennallinen
hyppykorkeus, jos varjo avataan 1000 metrin korkeudessa. Putoamisnopeus
riippuu mm. hyppääjän massasta, asennosta, vaatetuksesta ja
hyppykorkeudesta.

Kaikilla oppilaskoulutushypyillä varjo on avattava aina viimeistään 1000
metrin korkeudessa. Jos avaus jostain syystä tapahtuu alle 800 metrin
korkeudessa, on asiasta ilmoitettava heti kouluttajalle. Jos käytössä on
FXC-12000-automaattilaukaisin, on se todennäköisesti herkistynyt ja
saattaa seuraavalla hypyllä avata varavarjon virheellisesti.

###  Korkeusmittarin käyttö vapaassa  

![image](/kuvat/Metrit-jaloiksi-taulukko.png)

Kaikilla laskuvarjohypyillä on käytettävä visuaalista korkeusmittaria.
Poikkeuksena ovat vesihypyt, joilla hyppykorkeus ei ylitä 1500 metriä.
Mittarit perustuvat ilmanpaineen muutokseen. Ilmanpaine pienenee noin 1
mbar / 8 m ylöspäin mentäessä.

Pakkolaukaisukurssin käyneet oppilaat alkavat harjoitella mittarin
käyttöä 5 sekunnin vapaapudotushypystä lähtien. Ensin mittarin käyttöön
totutellaan laskemisen määrätessä varjon avaushetken. Jo 10 sekunnin
vapaapudotushypyllä on laskeminen vain varmistuskeino toimivan mittarin
määritellessä avauskorkeuden. Seuraa korkeutta jatkuvasti noin viiden
sekunnin välein.

Korkeusmittarit jaetaan kahteen pääryhmään, visuaalisiin ja
äänikorkeusmittareihin. Visuaalisesta mittarista luetaan hyppykorkeus,
purku- ja avauskorkeus, päätöskorkeus varavarjotilanteessa sekä
ohjaamiseen liittyvät korkeudet. Äänikorkeusmittarit hälyttävät ennalta
asetetussa korkeudessa tai korkeuksissa.

Visuaalinen, metriasteikolla varustettu osoitinmittari, on ainoa
hyväksyttävä mittari hyppyuran alussa.

Visuaalisessa korkeusmittarissa on

-   näyttöväli 10, 50 tai 100 metriä ja numerot 100 tai 500
    metrin välein.

-   avauskorkeus 800 tai 1000 metriä merkitty eri värillä.

-   joko osoitinmittari tai digitaalinen, jossa numeronäyttö.

Mittarin näyttöasteikko voi osoittaa korkeuden joko metreinä tai
jalkoina (feet = ft). Jalka = 0,3048 m.

###  Käyttö  

Korkeusmittaria käytettäessä on huomioitava seuraavat asiat:

-   Mittari on asetettava paikkaan, josta se nähdään aina.

-   Perusasennon on säilyttävä mittaria katsottaessa.

-   Mittaria vilkaistaan päätä kääntämällä tai FS-hypyillä voidaan
    katsoa myös muiden mittareita.

-   Mittaria luetaan vertaamalla viisarin asentoa punaisen alkuun eikä
    numeroihin tuijottamalla.

-   Ajantajun on säilyttävä jokaisella hypyllä, sillä mittari voi
    mennä rikki.

-   Mittarin jumiutuessa, tai jos mittari ei ole luettavissa, avataan
    varjo heti, mutta huomioidaan kuitenkin muut hyppääjät.

-   Freehypyillä suositellaan käsimittaria. Ensimmäisillä freehypyillä
    kannattaa käyttää myös rintamittaria.

-   Käytettäessä integraalikypärää suositellaan käsimittaria, sillä
    rintamittari ei ole välttämättä luettavissa.

-   Mittarit on kalibroitu toimimaan tarkimmin avauskorkeusalueella.
    Korkealla esiintyvät näyttöerot ovat tavallisia.

###  Virheet  

Yleisimmät viat ja virheet korkeusmittarin toiminnassa ovat:

-   paine-erot ja virhenäytöt vapaapudotushypyillä esimerkiksi
    käytettäessä rintamittaria selkälennossa

-   mittarin jäätyminen kosteuden tai tiivistyneen veden takia

-   jumiutuminen iskujen tai lian takia

-   mekaaninen vika, joka aiheutuu mittarin pudotessa maahan tai maassa
    olevan mittarin päälle astumisesta

-   paristojen loppuminen

Korkeuserojen laskeminen ja mittariasetus on osattava, jos lähtö- ja
alastulopaikka eivät ole samat.

<span>2</span>

 Avaaminen  
-----------

###  Avauksen tärkeysjärjestys  

1.  **Avaa varjo.** Itseaukaisuhypyllä tärkein tehtäväsi on aina avata
    itse varjosi.

2.  **Avaa avauskorkeudessa** Jokaiselle hypyllä on aina määrätty
    avauskorkeus, jossa varjo on ehdottomasti avattava.

3.  **Avaa stabiilissa asennossa** Pyri avaamaan varjosi stabiilissa
    asennossa, mutta tärkeämpää on avata oikeassa korkeudessa.

###  Avausjärjestelmät  

####  Jousiapuvarjo  

Jousikuormitettu apuvarjo kiinnitetään yhdyspunoksella sisäpussin kautta
päävarjoon. Jousi on malliltaan joko kartion muotoinen tai tasapaksu.
Jousiapuvarjo on kokonaan F-111-kangasta tai valmistettu osittain
harsokankaasta. Jousiapuvarjo on alaosastaan avonainen tai suljettu.
Jousiapuvarjolla avaaminen tapahtuu vetämällä avauskahvasta. Pidä kahva
kädessäsi ja laita se talteen avauksen jälkeen.

####  Kädestä päästettävä apuvarjo (HD)  

Avattaessa HD-avausjärjestelmällä apuvarjo heitetään reippaasti
puhtaaseen ilmavirtaan. Kädestä päästettävän apuvarjon heittäminen
käännöksen tai lattakierteen aikana aiheuttaa aina avautumisongelmia,
kuten kierrettä. Jos avausasento ei ole stabiili, jää HD-apuvarjo myös
helpommin kiinni hyppääjän varusteisiin ja raajoihin.

Jousiapuvarjolla aloittaneen oppilaan pitää saada koulutus siirtyessään
HD-apuvarjoon. Koulutuksen jälkeen on osattava HD-apuvarjon heittäminen
vapaaseen ilmatilaan hyppääjän aiheuttamien pyörteiden ulkopuolelle.
Vähintään ensimmäisellä HD-hypyllä (HD-totuttelu) ei tehdä muita
suorituksia. HD-totuttelun jälkeen ei pitäisi palata enää kahvavetoisiin
varusteisiin.

![image](/kuvat/HD-apuvarjo.jpeg)

###  Vaaratilanteet  

-   Epästabiili asento, kädet/käsi tai jalat/jalka sisällä ⇨ kaatuu
    kyljelleen/selälleen ⇨ mahdollista sotkeutua avautuvaan varjoon.

-   Veto irtipäästöpampulasta ⇨ päävarjo irtoaa normaalin avauksen
    jälkeen ⇨ tehdään varavarjotoimenpiteet.

-   Veto varavarjon kahvasta ⇨ varavarjo aukeaa.

-   Veto valjaista / kahva ei lähde / ei vetoa ⇨ päävarjo ei aukea ⇨
    uusitaan veto tai tehdään varavarjotoimenpiteet.

-   Apuvarjo tarttuu kiinni hyppääjään ⇨ yksi irrotusyritys, jos
    nähtävissä ⇨ aukeaa tai varavarjotoimenpiteet.

-   Punokset sotkeutuvat hyppääjään ⇨ pyritään irrottautumaan
    sotkeutuneista punoksista, käytetään tarvittaessa koukkupuukkoa ⇨
    tehdään varavarjotoimenpiteet.

-   Apuvarjo voi avauksessa joskus tulla kuvun etureunan kautta kuvun
    alapuolelle ⇨ tehdään ohjauskokeilu ⇨ jos varjo ei käyttäydy
    normaalisti, tehdään varavarjotoimenpiteet.

-   Asento hallitsematon ⇨ avataan päävarjo heti.

-   Apuvarjo turbulenssissa:

Avauksessa apuvarjo voi jäädä hyppääjän selän taakse muodostuvaan
pyörteeseen eli turbulenssiin. Jos vedon jälkeen 105:n kohdalla ei ole
tapahtunut mitään, vilkaistaan olkapään yli. Asento kallistuu ja
apuvarjon pitäisi saada ilmaa. Ellei varjo avaudu, tehdään
varavarjotoimenpiteet, koska apuvarjo tai yhdyspunos on saattanut
tarttua johonkin kiinni tai reppu on jumissa. Kiinnitarttumista voidaan
yrittää irrottaa, jos varmuudella nähdään ongelman aiheuttaja. Jos
irrotus ei onnistu yhdellä yrityksellä tai ongelman aiheuttajaa ei
nähdä, tehdään varavarjotoimenpiteet heti.

![image](/kuvat/Selka-turbulenssi.png)

 Varjon avautuminen ja lentokuntoon saattaminen  
------------------------------------------------

Pakkolaukaisujärjestelmässä koneesta irtautuessa
pakkolaukaisujärjestelmä ja vastaavasti NOVA:ssa ilmavirtaan heitetty
apuvarjo avaa päävarjon repun jonka jälkeen avausjärjestelmä vetää
sisäpussin ulos repusta. Punokset alkavat purkautua kumilenkeistään.
Kupu tulee ulos sisäpussista ja alkaa kehittyä keskeltä. Slider liukuu
punoksia pitkin alas hidastaen kuvun aukeamista. Sinun tehtäväksesi jää
varjon tarkastaminen ja sen lopullinen avaaminen.

Kun olet päässyt laskemisessa 105:een, tarkasta varjo. Varjo LENTÄÄ, kun

-   Kupu on säännöllisen muotoinen

-   Punokset ovat kireällä

-   Slider on suorakaiteen muotoinen.

Tarkastettuasi varjon vie kädet takimmaisille kantohihnoille. Jos
punokset ovat kierteellä, avaa ne potkimalla ja levittämällä
kantohihnoja (SELVITÄ).

Vedä molemmista ohjauslenkeistä (sijaitsevat takimmaisten kantohihnojen
takapuolella) alaspäin avataksesi puolijarrut. Puolijarrut saat avata
vasta kierteiden poiston jälkeen.

Tarvittaessa pumppaa slider alas ja tunnelit auki. Pumppaus tehdään
vetämällä ohjauslenkit rauhallisesti muutamaksi sekunniksi noin vyötärön
tasolle ja palauttamalla ohjauslenkit sitten rauhallisesti takaisin
yläasentoon. Pumppauksen voit toistaa useampia kertoja (SELVITÄ).

Mikäli varjo EI LENNÄ tai EI SELVIÄ, siirry välittömästi
varavarjotoimenpiteisiin.
(\[paavarjon-vajaatoiminnot-varavarjon-kaytto\] s.)

Kun olet suorittanut varjon lopullisen avaamisen, tarkasta seuraavat
asiat:

-   ILMATILA (myös kierteiden avauksen ja pumppauksen aikana, väistä
    tarvittaessa ja/tai varoita huutamalla
    (\[mahdolliset-vaaratilanteet-tormaaminen-varjon-varassa\] s.))

-   KORKEUS (myös kierteiden avauksen ja pumppauksen aikana)

-   KAHVAT taskuissaan (varavarjon kahva ja päävarjon irtipäästöpampula)

-   SIJAINTI (oma ja maalialueen sijainti)

Aloita ohjaaminen ja käännä varjo tarvittaessa vastatuuleen.

<span>2</span>

 Ohjaaminen  
------------

###  Lentotilat  

Täysliito: 

:   \
    Nosta ohjauslenkit täysin ylös. Varjo saavuttaa suurimman
    vaakanopeuden ja lentää parhaiten vastatuuleen.\

Puolijarrutustila: 

:   \
    Vedä/nosta ohjauslenkit hartioiden korkeudelle. Varjo jarruttaa.\

Täysjarrutus: 

:   \
    Vedä ohjauslenkit noin lantion tasalle. Varjo jarruttaa
    voimakkaasti.\

Sakkaus:

:   \
    Jos ohjauslenkkejä painetaan vielä täysjarrutustilaa alemmaksi,
    varjo lakkaa lentämästä. Sakkauksessa varjon vajoamisnopeus kasvaa,
    joten varo sakkaamasta varjoasi matalalla. Varjo palautetaan
    sakkaustilasta nostamalla ohjauslenkkejä rauhallisesti 10–20 cm.
    Tämän jälkeen tarkasta varjo ja selvitä sitä tarpeen mukaan.
    (\[paavarjon-vajaatoiminnot\] s.)\

Kokeile varjon eri lentotiloja, mutta muista, että kaikki ohjauskokeilut
tulee tehdä yli 600 metrissä.

![image](/kuvat/Lentotila-taysi.jpeg)

![image](/kuvat/Lentotila-puoli.jpeg)

![image](/kuvat/Lentotila-jarru.jpeg)

###  Ilma- ja maanopeus  

Liitovarjo on hyvin turvallinen, mutta se voi olla suuren
suorituskykynsä takia väärin käytettynä hyppääjälle vaarallinen. On
tärkeää tietää varjon ominaisuudet ja hallita oikea käyttötapa.

Liitovarjo lentää ilmassa aina samaa nopeutta täysliidossa (noin 8-10
m/s) tuulista riippumatta. Tätä vakionopeutta kutsutaan ilmanopeudeksi,
johon ei vaikuta se, lennetäänkö myötä sivu- vai vastatuuleen. Maanopeus
on nopeus, jolla varjo liikkuu maahan nähden. Maanopeus muuttuu riippuen
siitä, mihin suuntaan tuuleen nähden lennetään. Liitovarjo liikkuu
maahan nähden nopeammin myötätuuleen kuin vastatuuleen. Tämän takia
liitovarjolla pyritään aina laskeutumaan vastatuuleen.

![image](/kuvat/Ilma-ja-maanopeus.jpeg)

###  Turbulenssi  

![image](/kuvat/Turbulenssi.png)

Turbulenssi ja epätasaiset ilmavirtaukset voivat muuttaa tunneleihin
kohdistuvan virtauksen suuntaa siten, että varjo menettää kantokykynsä.
Voimakas turbulenssi voi tyhjentää kuvun osittain tai jopa kokonaan.
Tyhjentynyt kupu täyttyy uudestaan, kun kupu saavuttaa oikean
kohtauskulman ilmavirtaan nähden. Turbulenttinen sää voi estää
hyppäämisen, vaikka tuulen voimakkuus ei ylittäisikään oppilastoiminnan
tuulirajaa. Jos joudut varjon varassa turbulenssiin, lennä täydessä
liidossa. Liian suurilla jarruilla lentäminen saattaa aiheuttaa kuvun
sakkaamisen pyörteen vaikutuksesta.

Pyörre eli turbulenssi voi olla minkä kokoinen tahansa. Pyörteet ovat
halkaisijaltaan muutamasta metristä kymmeniin metreihin. Pyörteet
syntyvät ilman vapaan virtauksen rikkovista esteistä, kuten
rakennuksista, puista, kukkuloista ja maaston lämpötilaeroista (nousevat
ja laskevat ilmavirtaukset). Myös toisen laskuvarjon taakse ilmassa
muodostuu turbulenssi.

Hyppääjälle vaarallisimpia ovat yleensä esteistä ja nousevista tai
laskevista ilmavirtauksista johtuvat pyörteet. Pyörteitä voi välttää
laskeutumalla tarpeeksi kauas esteistä ja esimerkiksi hiekan reunasta,
jossa virtausten suunnat muuttuvat.

###  Käännökset  

Vasemmasta ohjauslenkistä vetämällä varjo kääntyy vasemmalle ja oikeasta
vetämällä vastaavasti oikealle. Varjo kallistuu käännöksen suuntaan,
joten myös vajoamisnopeus kasvaa. Tämän takia matalalla **ei saa** tehdä
jyrkkiä käännöksiä.

Käännökset täysliidosta vaativat suuren lentonopeuden takia suuren
kääntösäteen. Varjo kallistuu käännöksessä sitä enemmän, mitä enemmän
toista ohjauslenkkiä painetaan alaspäin. Tällöin myös vajoaminen
kiihtyy.

Käännökset puolijarrutuksesta tehdään pitämällä toinen ohjauslenkki
hartioiden tasalla ja painamalla toista alemmaksi. Varjo kääntyy
nopeammin mutta ei kallistu niin paljon. Vajoaminen ei ole niin
voimakasta kuin täysliitokäännöksessä.

Käännökset täysjarrutuksesta tehdään nostamalla vastakkaista
ohjauslenkkiä. Varjo reagoi nopeasti ja kallistuu vähemmän kuin muissa
lentotiloissa. Täysjarrutustilassa kupu on lähellä sakkaustilaa, joten
käännökset on tehtävä hyvin varovasti.

Mitä suurempi varjon lentonopeus on käännöksessä, sitä suurempi on myös
varjon vajoamisnopeus ja kääntösäde.

Kokeile varjon käyttäytymistä, älä pelkää ohjata sitä.

###  Ohjaaminen laskeutumisalueelle  

![image](/kuvat/Tuulisektori.png)

Tarkastettuasi ilmatilan, korkeuden, kahvat ja sijainnin aloita
ohjaaminen ja käännä varjo tarvittaessa vastatuuleen, jotta pysyt
suunnitellulla tuulisektorilla etkä ajaudu liian aikaisin maalialueen
lähelle. Vedä mielessäsi viiva nykyisestä paikastasi loppukuvioiden
aloituskohtaan ja aseta sille muutama välietappi (kuvassa A ja B).
Pudota korkeutta riittävästi ennen seuraavalle välietapille siirtymistä,
tarvittaessa lennä hetki vastatuuleen jotta et lähesty sitä liian
aikaisin. Selvitä myös sektorin sivurajat, joita et ylitä. Kokeile tämän
jälkeen varjon käyttäytymistä eri lentotiloissa: täysliito,
puolijarrutus, täysjarrutus ja käännökset. Harjoittele myös loppuvetoa.
Lähesty laskeutumisaluetta ottaen huomioon tuuliolosuhteet ja em.
lähestymispisteet. Viimeisen 300 metrin matkalla suoritat
laskeutumiskuvion, johon kuuluu kolme osaa: myötätuuliosa, perusosa ja
finaali. Säännöllisin osuus on finaali, muut osuudet riippuvat
tuuliolosuhteista. Tuulisektori on ilmatilakaistale, jossa pysymällä
pääset laskeutumaan maalialueelle. Se sijaitsee tuulilinjan molemmin
puolin. Oikean uloshyppypaikan ja maalipisteen välinen linja on
tuulilinja, pysy sen läheisyydessä. Mitä lähempänä maalialuetta
lennetään,

###  Laskeutumiskuvio  

Laskeutumiskuvio kannattaa lentää varjo puolijarrutuksessa.
Puolijarrutustilassa lennettäessä maanopeus on pienempi, varjo kääntyy
nopeammin sekä vajoaa käännöksissä vähemmän kuin täysliidossa.

Myötätuuliosa aloitetaan 300 metrin korkeudessa tuulen yläpuolelta
(aloituspiste riippuu tuulen voimakkuudesta). Myötätuuliosa lennetään
tuulen alapuolelle noin 100 metriä maalipisteen sivussa. Tuulen
alapuolelle lennettävä matka riippuu maatuulen voimakkuudesta.

Perusosa on sivutuuleen lennettävä osuus. Myötätuuliosalta käännytään
perusosalle noin 200 metrin korkeudella. Perusosalla lennetään suoraan
maalipisteen taakse tuulen alapuolella. Mitä kovempi tuuli on, sitä
enemmän on pidettävä varjoa kääntyneenä vastatuulen suuntaan päästäkseen
perusosalla maahan nähden suoraan sivutuuleen. Jos aloitat perusosan
liian matalalla, voit oikaista reittiäsi niin, että finaali jää
lyhyemmäksi. Vastaavasti, jos aloitat perusosan liian korkealla, voit
koukata hieman kauempaa jotta saat aloitettua finaalin haluamassasi
pisteessä.

![image](/kuvat/Laskeutumiskuvio.png)

Vastatuuliosa eli finaali aloitetaan suoraan maalipisteen takaa tuulen
alapuolelta. Aloituspiste muuttuu tuulen voimakkuudesta riippuen.
Kovalla tuulella finaalin aloituspiste on lähempänä maalipistettä.
Finaaliin, joka siis lennetään vastatuuleen, käännytään 100 metrin
korkeudessa. Varjo saattaa pyrkiä kääntymään, joten sitä tulee **ohjata
maahan asti**, jotta se pysyisi tarkasti vastatuulessa.

Jos huomaat lentäväsi finaalissa myötätuuleen, älä käänny vastatuuleen
vaan **laskeudu myötätuuleen**. Myötä- tai sivutuuleen laskeutuminen on
turvallisempaa kuin käännöksessä maahan osuminen!

S-mutkia koko laskeutumiskuvion aikana tulee välttää. Lennä niin, että
muut pystyvät ennakoimaan lentoratasi. Tarkkaile ilmatilaa myös
laskeutumiskuviossa.

![image](/kuvat/Laskeutumiskuvio-kovatuuli.png)

### Laskeutumisen tärkeysjärjestys 

1.  **Suora finaali** (tärkeintä on, ettei varjo ole
    laskeuduttaessa käännöksessä)

2.  Tee **loppuveto** aina vähintään puolijarrutustilaan

3.  Pyri laskeutumaan **vastatuuleen**, esteettömälle alueelle

Muista aina laskeutumisen tärkeysjärjestys, se auttaa sinua laskeutumaan
turvallisesti!

###  Loppuveto ja maahantulo  

Ollessasi finaalissa noin 50 metrin korkeudessa ota hyvä alastuloasento:

-   Kädet ohjauslenkeissä

-   Leuka kiinni rinnassa ja hampaat yhdessä

-   Polvet joustavasti hiukan koukussa ja **tiukasti** yhdessä

-   Jalkaterät 45° etenemissuunnasta sivulle ja **tiukasti** yhdessä

-   Jalkapohjat samalla tasolla ja maanpinnan suuntaiset.

![image](/kuvat/Alastuloasento.jpeg)

![image](/kuvat/Loppuveto.png)

Samalla kun otat alastuloasennon, siirrä ohjauslenkit korvien tasalle.
Kun korkeutta on 2-3 metriä, tee loppuveto painamalla ohjauslenkit
terävästi täysjarrutustilaan. Ensimmäisillä kolmella hypyllä sinulla on
radio, josta kuulet ohjeita esimerkiksi seuraavasti:

-   1\. hyppy - ohjeita ohjailuun ja laskeutuminen ohjatusti

-   2\. hyppy - ohjeet tarvittaessa ja laskeutuminen ohjatusti

-   3\. hyppy - ohjeet vain tarvittaessa

Kun olet noin puiden latvojen tasolla, maa näyttää hyökkäävän silmille.
Älä säikähdä, vaan keskity oikeaan alastuloasentoon ja loppuvedon
oikeaan ajoitukseen. Korkeuden arvioinnissa voit käyttää apuna
esimerkiksi tuulipussin tolppaa, rakennuksen kattoa tai maalialueella
olevia ihmisiä.

Jos teet loppuvedon liian aikaisin ja varjo pysähtyy liian korkealle,
**pidä ohjauslenkit täysjarrutustilassa.** Valmistaudu
maahantulokierähdykseen. Jos nostat ohjauslenkit uudelleen ylös, varjo
hyökkää eteenpäin ja tulet kovaa maahan. Mikäli et kuule
loppuvetokomentoa, niin tee loppuveto itsenäisesti. Jos loppuvedon
ajoitus on väärä tai se tehdään huonosti, voi maahantulo olla kova.
Tämän vuoksi **valmistaudu aina tekemään maahantulokierähdys.**

Suurin osa oppilaiden loukkaantumisista on nilkan nyrjähdyksiä tai
murtumia, joista valtaosa olisi vältettävissä hyvän alastuloasennon
pitämisellä loppuun saakka.

Muista aina varjon varassa:

-   Tarkkaile ilmatilaa

-   Tarkkaile korkeutta

-   Vältä rajuja ohjausliikkeitä

-   Tarkkaile sijaintiasi ja pysy ohjeistetulla alueella ja
    suunnitellulla reitillä

-   Älä lennä toisen hyppääjän lähellä

-   Alempana olevalla on etuajo-oikeus

-   Varjo ei käänny hetkessä

-   Tarkkaile tuulipussia

-   Käänny finaaliin 100 metrissä

-   Suora finaali

-   Ohjaa varjoa maahan saakka.

###  Varjon tukahduttaminen  

Kun olet laskeutunut, varjo saattaa hiukan kovemmalla tuulella alkaa
vetää sinua perässään. Saat varjon tukahtumaan päästämällä irti toisesta
ohjauslenkistä ja vetämällä toisesta kupua luoksesi. Samalla voit juosta
varjon toiselle puolelle. Tämä kääntää varjoa niin, ettei tuuli enää
pääse täyttämään tunneleita. Aivan viimeisenä keinona voit tehdä
päävarjon irtipäästön. (\[paavarjon-vajaatoiminnot-varavarjon-kaytto\]
s.)

**Älä jää maahan makaamaan ellet tarvitse apua.**

Jos näet hyppääjän vaikeuksissa, velvollisuutesi on auttaa häntä.

###  Radiokomennot  

Sinulla on mukanasi radio vähintään kolmella ensimmäisellä hypyllä.
Radion tarkoituksena on avustaa sinua ohjaamisessa ja loppuvedon
oikea-aikaisessa suorittamisessa. Toimi joka hypyllä itsenäisesti, sillä
ohjeita annetaan vain tarvittaessa. Radio on vain apuväline, jossa voi
esiintyä häiriöitä.

1\. Yhteyskokeilu ennen koneen kuormausta

KUTSU =\

-   Kuittaus kättä nostamalla

2\. Yhteyskokeilu ilmassa

KUTSU + HEILUTA JALKOJA

-   Kuittaus jalkojen heilutuksella

3\. Käännökset

KUTSU + VASEN, VASEN, SUORAAN

-   Käännä niin kauan, kunnes kuuluu komento SUORAAN

4\. Jarruttaminen

KUTSU + JARRUTA, JARRUTA

-   Jokaisella komennolla laske ohjauslenkkejä 10-15 cm

5\. Jarrutuksen vähentäminen

KUTSU + NOSTA, NOSTA

-   Jokaisella komennolla nosta ohjauslenkkejä 10-15 cm

KUTSU + LIIDÄ

-   Täysliito

6\. Itsenäinen ohjaaminen

KUTSU + OHJAA ITSENÄISESTI

-   Jatka ohjaamista itsenäisesti.

-   Kumoaa edellisten komentojen vaikutuksen.

7\. Loppuveto

KUTSU + JALAT YHTEEN

-   Hyvä alastuloasento, jalat tiukasti yhdessä.

VEDÄ

-   Paina ohjauslenkit terävästi täysjarrutustilaan,
    pidä alastuloasento.

Päävarjon vajaatoiminnot 
========================

<span>2</span>

Varjo ei välttämättä ole aina avautumisen jälkeen täysin kehittynyt vaan
vaatii kierteiden poiston ja/tai pumppausta
(\[hyppytapahtuma-varjon-avautuminen-ja-lentokuntoon-saattaminen\] s.).
Molemmat ovat aivan normaaleja toimenpiteitä varsinkin
pakkolaukaisuhypyillä (syynä esimerkiksi huono uloshyppy tai lentokoneen
alhainen ilmanopeus). Varjo lentää, vaikka punoksissa on kierrettä,
kuvun reunatunnelit ovat tukossa ja slider on ylhäällä, mikäli varjo
täyttää lentävän laskuvarjon kriteerit:

-   Kupu on säännöllisen muotoinen.

-   Punokset ovat kireällä.

-   Slider on suorakaiteen muotoinen.

Muista aina tarkkailla korkeutta, jotta voit tarvittaessa ajoissa
suorittaa varavarjotoimenpiteet.

**Jos et osaa päättää, lentääkö päävarjo vai ei, se EI LENNÄ!** =&gt;
Tee varavarjotoimenpiteet!

 Lentää, Täysin kehittynyt  
---------------------------

![image](/kuvat/Vajaatoiminnot-Lentaa-Taysin-kehittynyt.png)

-   Kupu on säännöllisen muotoinen

-   Punokset ovat kireällä

-   Slider on suorakaiteen muotoinen ja alhaalla.

 Lentää - Selvitä  
------------------

#### Slider ylhäällä 

![image](/kuvat/Vajaatoiminnot-Lentaa-Slider-ylhaalla.png)

-   Pumppaa slider alas

-   Tarkkaile korkeutta.

#### Slider ylhäällä ja kierrettä 

![image](/kuvat/Vajaatoiminnot-Lentaa-Slider-ylhaalla-ja-Kierteita.png)

-   Levitä kantohihnoja, potki kierre auki ja pumppaa slider alas

-   Tarkkaile korkeutta.

#### Reunatunnelit tukossa ja slider ylhäällä 

![image](/kuvat/Vajaatoiminnot-Lentaa-Reunatunnelit-tukossa-ja-slider-ylhaalla.png)

-   Pumppaa slider alas ja tunnelit auki

-   Tarkkaile korkeutta.

#### Reunatunneli tukossa, slider ylhäällä ja kierrettä punoksissa 

![image](/kuvat/Vajaatoiminnot-Lentaa-Reunatunnelit-tukossa-ja-slider-ylhaalla-ja-kierteita.png)

-   Levitä kantohihnoja, potki kierre auki, pumppaa slider alas ja
    tunneli auki

-   Tarkkaile korkeutta.

#### Avautumassa oleva varjo 

![image](/kuvat/Vajaatoiminnot-lentaa-avautumassa.png)

-   Pumppaa kupu tarvittaessa auki

-   Tarkkaile korkeutta.

 Ei lennä  
----------

#### Line over 

![image](/kuvat/Vajaatoiminnot-line-over.png)

-   Tee varavarjotoimenpiteet.

![image](/kuvat/VV-toimenpiteet.pdf)

 Varavarjon käyttö  
-------------------

Tärkeät korkeudet:

 600 m 

:   \

    -   Tähän asti voit selvittää päävarjoa eli poistaa kierteitä,
        pumpata slideriä alas ja reunatunneleita auki.

    -   Jos yritykset eivät onnistu 600 metriin mennessä,
        tee varavarjotoimenpiteet.

 300 m 

:   \

    -   Tämän korkeuden alapuolella ei suositella päävarjon irtipäästöä
        (esimerkiksi törmättyäsi toiseen hyppääjään
        (\[mahdolliset-vaaratilanteet-tormaaminen-varjon-varassa\] s.)),
        sillä varavarjo ei välttämättä ehdi avautua. Mikäli joudut
        tilanteeseen, jossa sinulla on korkeutta alle 300 metriä ja
        päävarjosi ei lennä, avaa suoraan varavarjo tekemättä päävarjon
        irtipäästöä (kohdat 6-9 alla).

####  Varavarjotoimenpiteet  

1.  Pidä taivutus.

2.  Tarkasta korkeus.

3.  Katso päävarjon irtipäästöpampulaa (oikealla) ja ota siitä kiinni
    molemmin käsin.

4.  Murra tarra ja vedä kädet suoriksi alaviistoon.

5.  Päästä pampulasta irti

6.  Katso varavarjon kahvaa (vasemmalla) ja ota siitä kiinni
    molemmin käsin.

7.  Murra tarra ja vedä kädet suoriksi alaviistoon.

8.  Taivuta.

9.  Pidä vv-kahva kädessä tai päästä irti (kerhokohtainen)

![image](/kuvat/VVkaavio.pdf)

Mahdolliset vaaratilanteet
==========================

<span>2</span>

 Vaaratilanteet koneessa ja uloshypyssä  
----------------------------------------

###  Repun aukeaminen koneessa  

Repun (pää- tai varavarjon) tahaton aukeaminen johtuu yleensä hyppääjän
varomattomasta liikkumisesta. Reppu, varavarjon kahva tai päävarjon
aukaisujärjestelmä voivat tarttua jonnekin kiinni. Rauhallinen,
tarpeettomia liikkeitä välttävä liikkuminen ehkäisee tarttumistilanteita
tehokkaasti. Jos oma tai jonkun muun reppu kuitenkin aukeaa, estetään
varjon avautuminen sekä ilmoitetaan asiasta hyppymestarille.

Koneen lentäessä ovi auki on mahdollista, että reppu aukeaa ja varjo
joutuu ilmavirtaan. Jos varjo purkautuu koneen sisällä ja ilmavirta
tarttuu siihen, varjo voi vetää hyppääjän ulos. Tällaisessa tilanteessa
sekä lentokone että hyppääjä voivat vahingoittua.

Jos reppusi aukeaa ovella ja varjo karkaa ovesta ulos, hyppää ulos
asennosta välittämättä. Tällaisessa tapauksessa hyppymestari auttaa
sinut ripeästi ulos. Nopealla toiminnalla tilanne voidaan pelastaa.

###  Hätähyppy  

Jos lentäjän täytyy keventää konetta tai kone on ohjauskyvytön,
hyppymestari antaa hyppääjille komennon HÄTÄHYPPY! Komennolla OVELLE!
siirrytään etuilematta ovelle ja komennolla MENE! poistutaan
välittömästi. Hätähyppyä jatketaan, kunnes kaikki ovat hypänneet tai
hyppymestari komentaa SEIS, PAKKOLASKU! Tällöin loput koneessa olevat
valmistautuvat pakkolaskuun.

###  Pakkolasku  

Hyppytoiminnassa lennetään yleensä niin lähellä kenttää, että hyppykone
pystyy liitämään takaisin esimerkiksi moottorihäiriön sattuessa. Tällöin
hyppymestari ilmoittaa asiasta komennolla PAKKOLASKU!
Automaattilaukaisin käännetään tällöin OFF-asentoon ja toimitaan
ohjeiden mukaan.

Kun kone on maassa ja pysähtynyt, on tulipalovaaran takia poistuttava
nopeasti. Loukkaantuneita autetaan mahdollisuuksien mukaan. Hätähypyssä
ja pakkolaskussa on muistettava, että lentäjä on koneen päällikkö mutta
hyppääjien johtaja on hyppymestari. Oppilaille ohjeet tulevat **aina**
hyppymestarilta. Tärkeintä on toimia rauhallisesti käskyjen mukaan.

###  Koneeseen kiinni jääminen  

Jos jäät roikkumaan koneeseen päävarjostasi, huomaat sen siitä, että
roikut olkalukoista päävarjon kantohihnojen välityksellä. Yritä ottaa
taivutettu asento jotta et pyöri ja voit varmistaa mistä olet kiinni.
Varmistu, että olet hinauksessa vain olkalukkojen välityksellä jonka
jälkeen tee varavarjotoimenpiteet.
(\[paavarjon-vajaatoiminnot-varavarjon-kaytto\] s.)

 Sotkeutuminen punoksiin  
-------------------------

Jos uloshyppysi tai avausasentosi on huono, on mahdollista, että
sotkeudut punoksiin. Pyri tällöin irrottautumaan takertuneista
punoksista ennen varavarjotoimenpiteitä. Käytä tarvittaessa
koukkupuukkoa. Tee kuitenkin varavarjotoimenpiteet
(\[paavarjon-vajaatoiminnot-varavarjon-kaytto\] s.) viimeistään 600
metrin korkeudessa. Punoksiin sotkeutumisen voi välttää keskittymällä
hyvään asentoon ulos hypätessä ja varjoa avatessa.

 Apuvarjon aiheuttamat vaaratilanteet  
--------------------------------------

Huono avausasento voi johtaa siihen, että apuvarjon yhdyspunos kietoutuu
esimerkiksi kätesi ympärille. Ravista kättäsi saadaksesi yhdyspunoksen
irti. Jos et saa yhdyspunosta yhdellä yrityksellä irti tai et tiedä
mihin se on tarttunut, tee varavarjotoimenpiteet.
(\[paavarjon-vajaatoiminnot-varavarjon-kaytto\] s.) Jos yhdyspunos on
tarttunut käteesi, voit joutua tekemään varavarjotoimenpiteet yhdellä
kädellä. Hyvällä uloshypyllä, avausasennolla sekä apuvarjon
kunnollisella heittämisellä vapaaseen ilmavirtaan ehkäiset tehokkaasti
edellisen kaltaisia vaaratilanteita.

Apuvarjo voi avautumistilanteessa joskus tulla kuvun etureunan kautta
kuvun alapuolelle. Tee ohjauskokeiluja saadaksesi selville käyttäytyykö
varjo normaalisti. Jos varjo ei ohjaudu tai tekee rajuja liikkeitä, tee
varavarjotoimenpiteet. (\[paavarjon-vajaatoiminnot-varavarjon-kaytto\]
s.)

Avauksessa apuvarjo voi jäädä hyppääjän selän taakse muodostuvaan
pyörteeseen eli turbulenssiin. Jos apuvarjon heiton jälkeen laskettuasi
105:een ei ole tapahtunut mitään, vilkaise olkapään yli (tarkasta).
Asento kallistuu ja apuvarjon pitäisi saada ilmaa. Ellei varjo heti
avaudu, tee varavarjotoimenpiteet,
(\[paavarjon-vajaatoiminnot-varavarjon-kaytto\] s.) koska apuvarjo tai
yhdyspunos on saattanut tarttua johonkin kiinni tai reppu on jumissa.
Kiinni tarttunutta osaa voidaan yrittää irrottaa, jos varmuudella
nähdään ongelman aiheuttaja. Jos irrotus ei onnistu yhdellä yrityksellä
tai et näe ongelman aiheuttajaa, tee varavarjotoimenpiteet heti.

 Vaaratilanteet varjon varassa  
-------------------------------

###  Kaksi varjoa auki  

Yleisimmät syyt oppilailla kahden varjon varaan joutumisessa ovat matala
avaus (itseaukaisuhypyillä), automaattilaukaisimen toimintahäiriö tai
liian raju varjon käsittely (mm. poraaminen tai sakkaaminen). Kahden
varjon tilanteissa ei lennetä laskeutumiskuviota. Mikäli toisen varjon
puolijarrut ovat auki, pidä varjojen nopeus samana sopivilla
jarruasetuksilla.

####  Varjot peräkkäin (biplane)  

Ohjaa varovasti etummaista varjoa vain välttämättömillä ohjausliikkeillä
takimmaisista kantohihnoista. Älä avaa puolijarruja. Älä jarruta
alastulossa ja valmistaudu kovaan alastuloon.

**Älä päästä päävarjoa irti!**

![image](/kuvat/2-kupua-biplane.jpeg)

####  Varjot vierekkäin (side-by-side)  

Ohjaa varovasti hallitsevaa varjoa vain välttämättömillä
ohjausliikkeillä takimmaisista kantohihnoista. Älä avaa puolijarruja.
Älä jarruta alastulossa ja valmistaudu kovaan alastuloon.

**Älä päästä päävarjoa irti!**

![image](/kuvat/2-kupua-sidebyside.jpeg)

####  Varjot sivuilla, vajoavat nopeasti (downplane)  

Tämä lentotila on harvinainen. Varjot voivat siirtyä itsestään varjot
vierekkäin -muodostelmaan.

**Päästä päävarjo irti!**

![image](/kuvat/2-kupua-downplane.jpeg)

###  Törmääminen varjon varassa  

Törmäys on mahdollinen aina, kun ilmassa on useita hyppääjiä. Heti, kun
olet tarkastanut, että varjo lentää, tarkasta ilmatila ja ole valmiina
väistämään. Ennen puolijarrujen avaamista voit ohjata varjoa
takimmaisista kantohihnoista (mikäli punokset eivät ole kierteellä).
Väistä **oikealle!**

Katso aina ennen käännöstä käännöksen suuntaan varmistaaksesi vapaa
ilmatila. Alempana olevalla on aina etuajo-oikeus. Jos et voi välttää
törmäämistä, minimoi törmäysvauhti jarruttamalla voimakkaasti sekä
käperry *palloksi.* Varoita toista hyppääjää huutamalla.

Sotkeutumistilanteessa:

-   Tarkkaile korkeutta, sillä päätökset on tehtävä riittävän korkealla

-   Keskustele aina kaverisi kanssa siitä, mitä aiotte tehdä

-   Varmista, että olet irti punoksista/kuvusta (käytä
    tarvittaessa koukkupuukkoa) ennen varavarjotoimenpiteitä.

Jos ylempi varjo lentää ja alempi on sotkeutunut, voi alempi hyppääjä
tehdä varavarjotoimenpiteet ja ylempi yleensä laskeutua päävarjollaan.
Jos varjot ovat sotkeutuneet toisiinsa, joutuvat luultavasti molemmat
tekemään varavarjotoimenpiteet. Tällöin molempien pitää sopia, missä
järjestyksessä toimitaan, jotta vältetään törmääminen varavarjojen
varassa. Jos korkeutta on liian vähän varavarjotoimenpiteisiin (alle 300
m), voi kaksikin ihmistä laskeutua yhdellä varjolla.

Huomioi kaikissa toimenpiteissäsi ajan ja korkeuden menetys.

 Laskeutuminen epätavallisiin paikkoihin  
-----------------------------------------

Laskeutumisen muihin paikkoihin kuin maalialueelle voi yleensä välttää
ohjaamalla oikein. Alussa korkeuden ja kuljettavan matkan arviointi voi
olla hankalaa, mutta hyppykokemuksen karttuessa tämäkin taito kehittyy.
Joskus uloshyppypaikka voi olla väärä. Näin voi käydä etenkin, jos
tuulet ovat yllättäen muuttuneet. Oli syy väärään uloshyppypaikkaan mikä
tahansa, ajoissa tehty varalaskusuunnitelma mahdollistaa turvallisen
laskeutumisen myös maalialueen ulkopuolelle. Suunnitelman muuttaminen
viime hetkellä on vaarallista!

Hyviä varalaskupaikkoja ovat esimerkiksi pellot ja muut aukeat alueet.
Riippumatta siitä, mihin laskeudut, pyri aina laskeutumaan vastatuuleen!
Pääasia on kuitenkin, että et tee jyrkkiä käännöksiä matalalla. Muista
aina ottaa hyvä alastuloasento ja pitää se tiukasti maahan asti.

Maalialueen ulkopuolelle laskeutuessasi et välttämättä enää
loppuvaiheessa näe tuulipussia. Paina siksi mieleesi jo hypylle
lähtiessäsi esimerkiksi se, missä suunnassa aurinko on, kun olet
kääntynyt vastatuuleen. Liput, viirit ja savut ovat myös hyviä tuulen
suunnan osoittimia.

###  Laskeutuminen veteen  

Laskeudu mieluummin metsään kuin veteen. Joutuessasi laskeutumaan veteen
pyri niin lähelle rantaa kuin mahdollista. Veteen laskeutuessasi toimi
seuraavasti:

-   Vapauta varavarjon pakkolaukaisuhihna

-   Käännä FXC OFF-asentoon

-   Löysää rintahihna

-   Ota alastuloasento

-   Tee loppuveto ennen veteen tuloa.

Vedessä:

-   Tukahduta varjo tarvittaessa tekemällä päävarjon irtipäästö

-   Avaa hihnat ja ui eroon varjosta.

###  Laskeutuminen puuhun/metsään  

Puuhun tai metsään laskeutuessasi toimi seuraavasti:

-   Vältä yksittäisiä ja korkeita puita

-   Ota alastuloasento ja vedä polvet ylös suojaamaan alavartaloa

-   Tee loppuveto puiden latvoihin sekä pidä kyynärpäät kyljissä kiinni

-   Valmistaudu tulemaan maahan asti ja pura alastuloasento vasta, kun
    liike loppuu.

Jos jäät puuhun roikkumaan, älä pudottaudu korkealta, vaan odota apua.

Suuri vaakanopeus aiheuttaa enemmän kolhuja kuin suuri vajoamisnopeus.
Loppuvedon tekeminen puiden latvoihin on turvallisempaa kuin puita päin
lentäminen.

###  Laskeutuminen sähkölinjoihin  

Jos joudut laskeutumaan sähkölinjoihin, niin

-   Heitä mahdollisesti käsissäsi olevat kahvat pois

-   Ohjaa varjoa loppuun saakka

-   Ota alastuloasento ja tee loppuveto linjoihin

-   Estä johtimien meno jalkojen väliin tai kainaloihin

-   Jos varjo jää kiinni, **älä yritä irrottaa sitä**

-   Odota apua.

###  Laskeutuminen katolle  

Mikäli joudut laskeutumaan katolle, toimi seuraavasti:

-   Ota alastuloasento

-   Tee loppuveto katolle

-   Tukahduta varjo välittömästi ja tee tarvittaessa päävarjon
    irtipäästö

-   Tartu kiinni kattorakenteista

-   Odota apua.

###  Kiinteään esteeseen törmääminen  

Näitä ovat esimerkiksi seinät, autot, pylväät ja aidat. Jos osut
kiinteään esteeseen,

-   Tee loppuveto ennen törmäystä

-   Ota isku vastaan jaloilla

-   Valmistaudu maahantuloon

Hyvän alastuloasennon merkitys korostuu, jos joudut laskeutumaan muualle
kuin maalialueelle.

NOVA-Alkeiskoulutuksen suoritukset
==================================

<span>2</span>

NOVA-koulutusohjelmassa oppilaalle annetaan henkilökohtaista koulutusta.
Tasokoulutus koostuu seitsemästä erilaisesta tasosta. Jokaisella
tasohypyllä on mukana vähintään yksi novahyppymestari. Tasokoulutuksessa
edetään omaa tahtia. Jokaisella hypyllä hyödynnetään edellisten tasojen
osaamista, joten oppilaan on suoritettava kukin taso hyväksytysti ennen
etenemistä.

Oppilaan on saavutettava välttämättömät oppimistavoitteet hyväksytysti
päästäkseen seuraavalle tasolle. Jos ensimmäisen hypyn koulutuksesta on
kulunut jonkin aikaa eikä sitä jostain syystä ole hypätty, koulutus on
annettava uudelleen.

 Vapaapudotus NOVA-hypyillä  
----------------------------

Ulos hypätessä taivuta lantiosta, siirrä kädet ja jalat oikeaan asentoon
ja pidä katse koneessa niin kauan kuin mahdollista. Pyri rentoutumaan
puhaltamalla ulos hengittäessä suun kautta ja pidä leuka ylhäällä.
Kuvittele puskevasi lantiota ilman halki.

### Tarkkailukehä 

Laskettuasi 105:een aloita ja suorita omatoimisesti tarkkailukehä:

1.  MAA

    -   Siirrä katseesi 45° kulmassa alaspäin ja valitse jokin iso ja
        helposti löydettävä kiintopiste

2.  MITTARI

    -   Pidä taivutus, siirrä katseesi mittariin ja lue lukema.

3.  KORKEUS (VV-HM, varavarjon puoleinen hyppymestari)

    -   Katso vasemmalla puolella olevaa hyppymestaria käsivarren alta
        ja sano hänelle korkeusmittarin lukema. Hyppymestari voi tässä
        vaiheessa korjata asentoasi käsimerkein. Jos asennossa ei ole
        mitään korjattavaa, saat OK-käsimerkin (peukalo ylös). Älä jatka
        tarkkailukehää ennen kuin olet saanut OK-käsimerkin!

4.  KORKEUS (PV-HM, päävarjon puoleinen hyppymestari)

    -   Katso oikealla puolella olevaa hyppymestaria käsivarren alta ja
        suorita sama toimenpide kuin edellä. Jos kaikki on kunnossa
        saat OK-käsimerkin. Älä jatka tarkkailukehää ennen kuin olet
        saanut OK-käsimerkin!

Tarkkailukehän avulla säilytät tietoisuuden korkeudesta ja suunnasta.

### Harjoitusveto 

Aloita itsenäisesti, mutta jos näet harjoitusveto-käsimerkin, se
merkitsee harjoitusvedon aloittamista. Toimi rytmikkäästi ja sano
toimenpiteet ääneen.

1.  TAIVUTA

    -   Työnnä lantiota alaspäin / varmista taivutus.

    -   Taivutus säilyy ja leuka pysyy ylhäällä koko
        harjoitusvedon ajan.

2.  TARTU

    -   Pidä katse ylhäällä. Siirrä vasen käsi pääsi yläpuolelle siten,
        että peukalo koskettaa päätäsi (otsaa) kämmenen ollessa auki.
        Siirrä oikea kätesi päävarjon avauskahvalle kämmen auki. Käsien
        liikkeiden on tapahduttava symmetrisesti, samalla tasolla
        ja yhdenaikaisesti. Vain kädet liikkuvat. Pään tai muun vartalon
        asento ei muutu.

    -   Kosketa kahvaa ja paina mieleesi kahvan paikka. On tärkeää
        tuntea selvästi, missä se on.

3.  VEDÄ

    -   Palauta kädet alkuperäiseen asentoon symmetrisesti
        ja yhdenaikaisesti. Vain kädet liikkuvat. Pään tai muun vartalon
        asento ei muutu. Huom! Kyseessä on harjoitusveto, joten älä
        vedä oikeasti.

###  Varjon avaus  

Ensimmäisellä hypylläsi aloitat avaustoimenpiteet 1600 metrin
korkeudessa. Näytä ensin avausmerkki, jolla ilmoitat muille avaavasi
varjosi, eli heilauta käsiäsi ristiin pääsi edessä. Avausmerkin jälkeen
aloitat rauhallisesti ja täsmällisesti avaustoimenpiteet. Avaus tehdään
samalla tavalla kuin harjoitusveto. Erona on vain se, että apuvarjon
kahvasta tartutaan kunnolla kiinni ja apuvarjo heitetään reippaasti
ilmavirtaan. Varjon ei siis pidä olla auki heti 1600 metrissä.

TAIVUTA - TARTU - VEDÄ

Tämän jälkeen laske ääneen 101, 102…105, jonka jälkeen tarkistat varjon
ja suoritat mahdolliset selvitystoimenpiteet. Mikäli varjo ei selviä tai
ei lennä, tee varavarjotoimenpiteet. Tasoilla 1-2 VV-HM pitää sinusta
kiinni varjon avautumiseen asti ja tasoilla 3-7 HM varmistaa
avautumisen.

 Taso 1 - Tottuminen vapaapudotukseen  
--------------------------------------

Kaksi novahyppymestaria, kolmella ensimmäisellä hypyllä radio.

Jos näet vain yhden hyppymestarin, seuraa hänen ohjeitaan ja jatka
hyppysuoritusta normaalisti ohjelman mukaan. Tasoilla 1 ja 2 **et** saa
olla yksin vapaapudotuksessa. Jos et näe kumpaakaan hyppymestaria, avaa
varjo välittömästi eli TAIVUTA-TARTU-VEDÄ 101..105 ja tarkista varjo.

###  Oppilaan toiminta.  

Harjoittele 1. tason kulku (ja myöhemmin kaikki muut tasot)
mahdollisimman hyvin etukäteen, sillä se helpottaa ja nopeuttaa
huomattavasti oppimistasi.

###  Ensimmäiseen hyppyysi valmistautuminen  

1.  Näytä, miten koneen ovelle siirrytään hyppyasentoon.

2.  Esitä oikea hallittu uloshyppy mukaan lukien laskeminen.

3.  Käy läpi ja harjoittele suunniteltu hyppy kohta kohdalta.

4.  Harjoittele harjoitusvetoa samalla tavalla kuin
    oikeaa avausliikettä.

    -   a\. TAIVUTA taivutus säilyy. Katse eteenpäin leuka ylhäällä.

    -   b\. TARTU säilytä taivutus, kun siirrät samanaikaisesti oikean käden
        kämmen auki päävarjon avauskahvalle ja siirrä vasen käsi pääsi
        yläpuolelle siten, että peukalo koskettaa päätäsi (otsaa)
        kämmen avattuna. Paina tarkasti mieleesi kahvan paikka. Molemmat kädet
        pysyvät samassa tasossa. Vain kädet liikkuvat, ei pää eikä muu
        vartalon osa. Katse eteenpäin leuka ylhäällä.

    -   c\. VEDÄ palauta kädet alkuperäiseen asentoon symmetrisesti sekä
        yhdenaikaisesti, katse eteenpäin ja leuka ylhäällä. Vain kädet
        liikkuvat, pään tai muun vartalon asento ei muutu lainkaan. HUOM. Tämä
        on harjoitusveto, joten älä vedä oikeasti.

5.  Harjoittele toimenpiteitä lennon ja hypyn aikana sattuvien
    vaaratilanteiden varalta.

6.  Katso maatuulen suunta tuulipussista ja kuvaile oikeat ohjauskuviot.

7.  Näytä oikea alastulo- ja kaatumisasento.

8.  Kertaa käsimerkit.

###  Oppimistavoitteet  

Jokaisella tasolla on omat oppimistavoitteet, joiden mukaan arvioidaan
oppimisesi, sekä se, pääsetkö seuraavalle tasolle. Tutustu
oppimistavoitteisiin tarkasti HM:n kanssa.

1.  Stabiilin vapaapudotusasennon löytäminen viimeistään 10 sekuntia
    ennen avauskorkeutta

2.  Korkeuden tarkkailu

3.  Avausmerkki 1600 m (±300m) ja avaus

###  Hyppylennolla  

-   Katso laskeutumisalue ja oikea laskeutumissuunta yli 600
    m:n korkeudessa. Hyppymestari kysyy tärkeitä korkeuksia.

-   Hyppymestari kysyy hypyn avainkohdat.

###  Hypyn kulku  

  **2700-4000 m**   Rento taivutettu UH
  ----------------- ----------------------
                    Tarkkailukehä
                    3 Harjoitusvetoa
                    Tarkkailukehä
                    MAA - MITTARI
  **1600 m**        Avausmerkki ja avaus

<span>2</span>

 Taso 2 - Asennon hallinta  
---------------------------

Kaksi novahyppymestaria, kolmella ensimmäisellä hypyllä radio. Oppilaan
on saavutettava välttämättömät oppimistavoitteet hyväksytysti
päästäkseen seuraavalle tasolle.

###  Oppilaan toiminta.  

1.  Käy läpi I-tasolla opitut tiedot ja taidot.

2.  Harjoittele stabiilia asentoa esim. rullalaudoilla.

3.  Harjoittele kaikkia vapaassa tehtäviä liikkeitä kuten
    aikaisemmilla tunneilla.

4.  Harjoittele harjoitusvetoa kuten oikeaa avausta.

5.  Näytä maalialue ja käy läpi ennalta suunniteltu ohjauskuvio.

6.  Käytä mielikuvaharjoittelua valmistautuessasi hyppyyn.

7.  Osallistu itse aikaisempaa enemmän varusteiden tarkistukseen
    ja sovittamiseen.

###  Oppimistavoitteet  

1.  Stabiili vapaapudotusasento viimeistään 10 sekuntia UH:n jälkeen

2.  Stabiilin vapaapudotusasennon säilyttäminen koko hypyn ajan,
    sisältäen jalkojen hallinnan

3.  Avausmerkki 1600 m (±150 m) ja itsenäinen avaus

4.  Itsenäisempi, turvallinen varjon ohjailu

###  Hyppylennolla  

1.  Toista kaikki aikaisemmin opetetut toimenpiteet lennon aikana.

2.  Käytä rentouttavaa hengitystekniikkaa (hengitä hitaasti sisään,
    pidätä hetkisen ja rentoudu uloshengittäessäsi).

3.  Näytä maamerkkejä ja osoita avauskorkeus hyppymestareille.

###  Hypyn kulku  

  **2700-4000 m**   Rento, taivutettu uloshyppy
  ----------------- ----------------------------------------
                    Tarkkailukehä
                    Harjoitusvetoja kunnes OK
                    MAA, MITTARI, TAIVUTA, JALAT, RENTOUTA
                    Liike eteenpäin
                    MAA, MITTARI, TAIVUTA, JALAT, RENTOUTA
                    90° vasen
                    MAA, MITTARI, TAIVUTA, JALAT, RENTOUTA
                    90° oikea
                    MAA, MITTARI, TAIVUTA, JALAT, RENTOUTA
  **1600 m**        Avausmerkki ja avaus

<span>2</span>

 Taso 3 - Stabiili vapaapudotus  
--------------------------------

Kaksi novahyppymestaria, kolmella ensimmäisellä hypyllä radio.

Oppilaan on saavutettava välttämättömät oppimistavoitteet hyväksytysti
päästäkseen seuraavalle tasolle.

Jos tasoilla 3-7 et näe kumpaakaan hyppymestaria, voit jatkaa hyppyä,
mikäli kaikki alla olevat ehdot täyttyvät:

-   Tiedät korkeutesi

-   Et pyöri mihinkään suuntaan

-   Et ole selälläsi

-   Tilanne tuntuu kaiken kaikkiaan olevan hallinnassa

Tarkkaile korkeutta koko ajan n. 5 s välein (MAA, MITTARI, TAIVUTA,
JALAT, RENTOUTA) ja tason mukaisessa korkeudessa tee avausmerkki ja avaa
päävarjo normaalisti. Älä tee muita suorituksia.

Jos et avauksessa löydä päävarjon kahvaa, yritä toisen kerran, mutta jos
et **heti** löydä kahvaa, tee varavarjotoimenpiteet.

Jos et avauksessa jaksa vetää päävarjon kahvasta (tiukka kahva), yritä
toisen kerran, mutta jos et silloinkaan **heti** saa varjoa auki, tee
varavarjotoimenpiteet.

###  Oppilaan toiminta.  

1.  Kuvaile ja esitä käytännössä tiedot ja taidot, jotka on opittu
    aikaisempien hyppyjen yhteydessä.

2.  Harjoitteleilmatilan tarkistusta HM:n avustuksella.

3.  Harjoittele maassa tekniikkaa jolla käännyt tarvittaessa selältään
    oikein päin.

4.  Näytä millä tekniikalla suunta säilytetään vapaapudotuksessa.

5.  Keskity hyppyyn ja rentoudu. Mieti, millainen on hyvä stabiili
    asento ja harjoittele sitä.

6.  Käy läpi hypyn kulku ja harjoittele sitä käytännössä.

###  Oppimistavoitteet  

1.  Ilmatilan tarkistus ennen uloshyppyä

2.  Stabiili itsenäinen vapaapudotus viimeistään 5 sekuntia UH:n jälkeen

3.  Tarkoituksettomien käännösten pysäyttäminen

4.  Avausmerkki 1600 m (±150m), stabiili itsenäinen avustamaton avaus
    ilman NHM:n otetta oppilaasta

5.  Itsenäinen, turvallinen varjon ohjailu

###  Hyppylennolla  

1.  Toista aiemmin opitut toimenpiteet.

2.  Käytä rentouttavaa hengitystekniikkaa ja positiivisia mielikuvia.

3.  Katso HM:n johdolla lentokenttää ja ilmatilaa ovella
    ennen uloshyppyä.

###  Ohjailu ja laskeutuminen  

1.  Toimi kuten edellisillä hypyillä, mutta tee kaikki
    entistä tarkemmin.

2.  Seisontalaskua saa yrittää (mutta pidä aina hyvä alastuloasento).

###  Hypyn kulku  

  **2700-4000 m**   Rento taivutettu UH
  ----------------- ----------------------------------------
                    Tarkkailukehä
                    Harjoitusvetoja kunnes OK
                    Stabiili itsenäinen vapaapudotus
                    MAA, MITTARI, TAIVUTA, JALAT, RENTOUTA
  **1600 m**        Avausmerkki ja avaus

<span>2</span>

 Taso 4 - Käännökset 90°  
-------------------------

Yksi novahyppymestari.

Oppilaan on saavutettava välttämättömät oppimistavoitteet hyväksytysti
päästäkseen seuraavalle tasolle.

###  Oppilaan toiminta.  

1.  Osaat tehdä varusteiden tarkastuksen maassa ja ennen koneelle menoa.
    (\[laskuvarjokalusto-ja-hyppyvarusteet-3x3-tarkastus\] s.)

2.  Harjoittele koko hyppytapahtuman kulku käytännössä.

3.  Tarkista ilmatila ja pilvet ennen uloshyppyä ja huomioi riittävä
    exit-väli edelliseen ryhmään.

4.  Tarkista varusteet ennen UH:ta
    (\[laskuvarjokalusto-ja-hyppyvarusteet-3x3-tarkastus\] s.)

###  Oppimistavoitteet  

1.  Ilmatilan ja pilvien tarkistus ja exit-väli

2.  Omien varusteiden tarkastus (maassa ja koneessa)

3.  Stabiili vapaapudotusasento

4.  Vähintään kaksi hallittua 90° käännöstä (±20°)

5.  Avausmerkki 1500 m (±150 m), stabiili itsenäinen avustamaton avaus

###  Hyppylennolla  

1.  Toimi lennon aikana aikaisemmin opetettujen
    toimenpiteiden mukaisesti.

2.  Tarkista ilmatila ja pilvet sekä huomioi riittävä exit-väli
    edelliseen ryhmään.

###  Ohjailu ja laskeutuminen  

1.  Toimi aiemmin opitulla tavalla.

2.  Pyri laskeutumaan korkeintaan 50 m päähän kohteesta mahdollisimman
    vähin ohjein.

###  Hypyn kulku  

  **2700-4000 m**   Rento taivutettu UH
  ----------------- -------------------------------------------------------------------
                    Tarkkailukehä (HM siirtyy oppilaan eteen)
                    Lupa käännökseen (oppilas nyökkää HM:lle, HM vastaa nyökkäämällä)
                    90° vasen
                    MAA, MITTARI, TAIVUTA, JALAT, RENTOUTA
                    90° oikea
                    MAA, MITTARI, TAIVUTA, JALAT, RENTOUTA
  **2000 m**        Ei käännöksiä
                    MAA, MITTARI, TAIVUTA, JALAT, RENTOUTA
  **1500 m**        Avausmerkki ja avaus

<span>2</span>

 Taso 5 - Käännökset 360°  
--------------------------

Yksi novahyppymestari.

Oppilaan on saavutettava välttämättömät oppimistavoitteet hyväksytysti
päästäkseen seuraavalle tasolle.

###  Oppilaan toiminta.  

1.  Näytä, että osaat oikeaoppisesti tarkastaa ja säätää varusteet.

2.  Harjoittele koko hyppytapahtuman kulku käytännössä.

3.  Tarkistat ilmatilan, pilvet ja huomioit exit-välin

4.  Tarkastat automaattisesti itse varusteet ennen uloshyppyä.
    (\[laskuvarjokalusto-ja-hyppyvarusteet-3x3-tarkastus\] s.)

###  Oppimistavoitteet  

1.  Vähintään kaksi hallittua 360° käännöstä (±45°)

2.  Yhä stabiilimpi vapaapudotus

3.  Avausmerkki 1500 m (±150 m), stabiili suunnassa pysyvä itsenäinen
    avustamaton avaus

4.  Tee varjon varassa 90° käännöksiä takimmaisista kantohihnoista
    puolijarrut kiinni sekä avattuina

###  Hyppylennolla  

1.  Tarkistat ilmatilan, pilvet ja huomioit exit-välin.

2.  Tarkastat itse varusteet ennen uloshyppyä

###  Ohjailu ja laskeutuminen  

1.  Tee 90° käännöksiä kantohihnoista puolijarrut kiinni sekä avattuina.

2.  Pyri laskeutumaan enintään 50 metrin päähän kohteesta.

3.  Muista oikea lähestymis- ja laskeutumistekniikka.

###  Hypyn kulku  

  **2700-4000 m**   Rento taivutettu UH
  ----------------- -------------------------------------------------------------------
                    Tarkkailukehä (HM siirtyy oppilaan eteen)
                    Lupa käännökseen (oppilas nyökkää HM:lle, HM vastaa nyökkäämällä)
                    360° vasen
                    MAA, MITTARI, TAIVUTA, JALAT, RENTOUTA
                    360° oikea
                    MAA, MITTARI, TAIVUTA, JALAT, RENTOUTA
  **2000 m**        Ei käännöksiä
                    MAA, MITTARI, TAIVUTA, JALAT, RENTOUTA
  **1500 m**        Avausmerkki ja avaus

<span>2</span>

 Taso 6 - Irtiuloshyppy  
------------------------

Yksi novahyppymestari.

Oppilaan on saavutettava välttämättömät oppimistavoitteet hyväksytysti
päästäkseen seuraavalle tasolle.

###  Oppilaan toiminta.  

1.  Toista aikaisemmilla tasoilla opitut asiat

2.  Harjoittele suoran uloshypyn asentoa ja tekniikkaa

3.  Harjoittele takavoltin tekniikkaa ja stabiloimista.

4.  Delta-asento ja liukuminen.

###  Oppimistavoitteet  

1.  Itsenäinen, avustamaton uloshyppy

2.  Asennon stabilointi epästabiilista viidessä sekunnissa

3.  Liuku (suunta säilyttäen)

4.  Avausmerkki 1300 m (±150 m) ja avaus

5.  Oikeaoppiset lähestymis- ja laskeutumiskuviot

###  Hyppylennolla  

1.  Käy uudelleen lävitse toiminta kuten kaikilla
    aikaisemmilla tasoilla.

2.  Ilmatilan tarkistus, pilvet, exit-välin huomioiminen

3.  Tee stabiili, suora uloshyppy ilman HM:n apua

###  Ohjailu ja laskeutuminen  

1.  Pyri laskeutumaan korkeintaan 25 m:n päähän määrätyn alastuloalueen
    keskustasta

2.  Tee oikeaoppiset lähestymis- ja laskeutumiskuviot

###  Hypyn kulku  

  **2700-4000 m**   Suora uloshyppy
  ----------------- ----------------------------------------
                    MAA, MITTARI, TAIVUTA, JALAT, RENTOUTA
                    Tynnyri
                    MAA, MITTARI, TAIVUTA, JALAT, RENTOUTA
                    Takavoltti
                    MAA, MITTARI, TAIVUTA, JALAT, RENTOUTA
  **Yli 2000 m**    Lentokentän paikallistaminen ja liuku
                    MAA, MITTARI, TAIVUTA, JALAT, RENTOUTA
  **1300 m**        Avausmerkki ja avaus

<span>2</span>

 Taso 7 - Puolisarja  
---------------------

Yksi novahyppymestari.

Tämä on viimeinen tasohyppysi. Tällä tasolla sinun tulisi toimia
mahdollisimman itsenäisesti ja osoittaa hallitsevasi hyppäämiseen
liittyvät turvallisuustekijät, kuten stabiili vapaapudotus ja varjon
avaus, sekä ohjaaminen.

###  Oppilaan toiminta.  

1.  Harjoittele sukellusuloshypyn asentoa ja tekniikkaa.

2.  Harjoittele etuvoltin tekniikkaa.

3.  Harjoittele vaakasuunnassa liikkuvaa liukua.

###  Oppimistavoitteet  

1.  Tarkista ilmatila, pilvet, huomioi exit-väli

2.  Sukellusuloshyppy josta stabiili asento viidessä sekunnissa

3.  Asennon stabilointi suoritusten aikana viidessä sekunnissa

4.  Avausmerkki 1300 m (±150 m) ja avaus

5.  Turvallinen varjon käsittely

###  Hyppylennolla  

1.  Tarkista ilmatila, pilvet ja huomioi exit-väli

2.  Tarkista omat varusteesi

###  Ohjailu ja laskeutuminen  

1.  Pyri laskeutumaan korkeintaan 25 metrin päähän määrätyn
    alastuloalueen keskustasta

2.  Näytä, miten ohjaat varjoasi turvallisesti

###  Hypyn kulku  

  **2700-4000 m**   Sukellusuloshyppy
  ----------------- ----------------------------------------
                    MAA, MITTARI, TAIVUTA, JALAT, RENTOUTA
                    Etuvoltti
                    MAA, MITTARI, TAIVUTA, JALAT, RENTOUTA
                    Takavoltti
                    MAA, MITTARI, TAIVUTA, JALAT, RENTOUTA
                    360° Vasen / Oikea
  **Yli 2000 m**    Liuku
                    MAA, MITTARI, TAIVUTA, JALAT, RENTOUTA
  **1300 m**        Avausmerkki ja avaus

<span>2</span>

 15” - Lyhyt vapaa  
-------------------

Yksi novahyppymestari koneessa.

Tämä on alkeiskoulutuksen viimeinen hyppy ja ensimmäinen hyppysi
matalammasta hyppykorkeudesta. Hyppymestari ei enää hyppää mukanasi.

###  Oppilaan toiminta.  

Toista tasokoulutuksessa oppimasi asiat: irtiuloshyppy eli suora
uloshyppy, asennon stabilointi uloshypyn jälkeen, korkeuden tarkkailu ja
stabiili avaus.

###  Oppimistavoitteet  

1.  Tarkista ilmatila, pilvet ja huomioi exit-väli

2.  Suora uloshyppy

3.  15” vapaapudotus koko ajan korkeutta tarkkaillen

4.  Avausmerkki 1200 m ja avaus

###  Hyppylennolla  

1.  Tarkista omat varusteesi

2.  Tarkista ilmatila, pilvet ja huomioi exit-väli

###  Ohjailu ja laskeutuminen  

1.  Pyri laskeutumaan korkeintaan 25 metrin päähän määrätyn
    alastuloalueen keskustasta

2.  Näytä, miten ohjaat varjoasi turvallisesti

###  Hypyn kulku  

  **1800-2500 m**   Suora uloshyppy
  ----------------- ----------------------
                    Mittari
  **1200 m**        Avausmerkki ja avaus

PL-Alkeiskoulutuksen suoritukset
================================

<span>2</span>

 Pakkolaukaisu  
---------------

Ensimmäiset hyppysi ovat pakkolaukaisuhyppyjä. Irtautuessasi koneesta
pakkolaukaisujärjestelmä avaa päävarjon repun ja vetää sisäpussin ulos
repusta.

###  Oppilaan toiminta  

Uloshyppyasennon tulee olla symmetrinen X-asento tai delta-asento
(riippuen konetyypistä), taivutus tulee olla riittävä ja asennon tulee
säilyä aina laskuvarjon aukeamiseen saakka. Vapaapudotusta ei ehdi
kertyä vielä pakkolaukaisuhypyillä, mutta raajojen ja kehon asennolla on
silti vaikutusta hypyn onnistumiseen.

###  Ensimmäiseen hyppyysi valmistautuminen  

Hyppytapahtuma ei suinkaan ala siitä, kun poistutaan koneesta ilmassa.
Jotta kaikki sujuisi hyvin, on tärkeää huolehtia myös valmisteluista.
Valmistaudu hyppyyn sekä henkisesti että fyysisesti: riittävä yöuni ja
ravinto ovat tärkeitä. Väsyneenä tai nälkäisenä keskittyminen on
vaikeaa. Ennen hyppäämään kirjoittautumista (pokalistan täyttöä) kootaan
kaikki tarvittavat varusteet ja ilmoittaudutaan hyppäämään. Varusteita
on hyvä sovittaa päälle, jotta niihin voi tehdä tarvittavat säädöt
ajoissa ennen koneelle lähtöä. Suoritusta harjoitellaan joko
itsenäisesti tai hyppymestarin kanssa.

Mikäli mahdollista, seuraa ennen omaa pokaasi toisten hyppääjien
ohjailua varjon varassa nähdäksesi ylä- ja pintatuulien vaikutuksen
ohjaamiseen ja laskeutumiseen.

Ennen koneelle menoa hyppymestari tarkastaa, että varusteet on puettu
oikein päälle. Tarkastuksen jälkeen varusteita ei saa säätää ilman
hyppymestarin lupaa. Vallitsevan tuulen mukainen ohjauskuvio käydään
vielä läpi ennen koneelle menoa. Oppilaat saavat mennä koneelle vain
hyppymestarin johdolla.

###  Oppimistavoitteet  

Oppilaan on saavutettava välttämättömät oppimistavoitteet hyväksytysti
jotta hyppysuoritus voidaan hyväksyä.

1.  Rintamasuunta kohti suhteellista ilmavirtaa uloshypyssä

2.  Stabiili, symmetrinen uloshyppyasento

3.  Ajankulun arvioiminen laskemalla (3. hyppy)

4.  Hyppymestarin tai koneen näkeminen (3. hyppy)

###  Hyppylennolla  

Kone kuormataan yleensä käänteisessä järjestyksessä eli se, joka menee
koneeseen ensimmäisenä hyppää viimeisenä (poikkeuksena hyppymestari).
Varo varusteiden tarttumista koneessa oleviin ulokkeisiin aina koneessa
liikkuessasi. Suojaa erityisesti varjojen aukaisukahvoja. Jos takerrut
kiinni johonkin, älä revi väkisin vaan ilmoita hyppymestarille. Vältä
turhaa liikkumista. Pidä mahdolliset istuinvyöt kiinni, kunnes
hyppymestari aukaisee ne tai antaa luvan aukaisuun. Jos lennon aikana
huomaat omissa tai muiden varusteissa jotain poikkeavaa, ilmoita siitä
heti hyppymestarille. Keskity omaan hyppyysi. Huomioi muut koneessa
olijat äläkä häiritse heidän keskittymistään. Koneen päällikkö on
lentäjä, mutta sinun päällikkösi on hyppymestari.

###  Hypyn kulku  

Hyppymestari tarkistaa varusteesi ennen koneen oven aukaisua.
Lähestyttäessä suunniteltua hyppypaikkaa koneen ovi aukaistaan.

101

:   \
    Otetaan X-asento ja taivutus tai delta ja taivutus (jalat lähes
    suorina).\

<!-- -->

102..105

:   \
    Pidetään taivutus ja asento.\
    Varjo avautuu ja tehdään sen lopullinen avaaminen.\

<!-- -->

105

:   \
    Vilkaistaan olkapään yli tarvittaessa.\

Varjon avauduttua tehdään päätös LENTÄÄ / LENTÄÄ - SELVITÄ / EI LENNÄ ja
aloitetaan laskeutumisen suunnittelu.

###  Uloshyppy / Cessna 206  

Hyppymestarin komennolla OVELLE! siirrytään (varoen repun osumista
koneeseen) ovelle uloshyppyasentoon. Komennolla MENE! ponnistetaan irti
koneesta, otetaan hyvä taivutus ja delta-asento sekä aletaan laskea.
Rintamasuunnan on pysyttävä koko ajan suoraan koneen lentosuuntaan.
Uloshypyssä maa vetää helposti katsetta puoleensa. Jos katsoo maahan
eikä koneeseen, taivutus todennäköisesti kääntyy väärinpäin. Ihmisen
vartalo kääntyy yleensä katseen suuntaan, joten kun uloshypyn aikana
katsoo ylös koneeseen, niin vartalo on taipunut oikeanlaiselle kaarelle.
Taivutus lähtee lantiosta (myös selkä ja niska). Tärkeintä uloshypyssä
on taivutus. Delta-asennossa kädet ovat n. 45 astetta irti kyljistä,
olkapäät takana. Jalat pidetään noin hartioiden levyisessä
haara-asennossa ja vain hiukan koukistettuna. Laskeminen on tärkeää
opetella heti alusta alkaen, sillä se on käytännössä ainoa tapa
säilyttää ajantaju tässä vaiheessa hyppyuraa. Laskeminen tapahtuu ääneen
huutamalla (101...105). Uloshyppyharjoituksissa opetellaan oikeaa
rytmiä, joten ei huudeta vain numeroita vaan sekunteja. Ilmassa muutama
sekunti voi tuntua hyvinkin pitkältä ajalta.

###  Uloshyppy / Cessna 182 (streeva)  

Hyppymestarin komennolla OVELLE! siirrytään ovelle. Komennolla MENE!
siirrytään (varoen repun osumista koneeseen) roikkumaan streevalle
uloshyppyasentoon, irrotetaan ote streevasta ja säilytetään hyvä
taivutus sekä X-asento ja aletaan laskea. Rintamasuunnan on pysyttävä
koko ajan suoraan koneen lentosuuntaan. Uloshypyssä maa vetää helposti
katsetta puoleensa. Jos katsoo maahan eikä koneeseen, taivutus kääntyy
todennäköisesti negatiiviseksi. Ihmisen vartalo kääntyy yleensä katseen
suuntaan, joten kun uloshypyn aikana katsoo ylös koneeseen, vartalo on
taipunut oikeanlaiselle kaarelle. Taivutus lähtee lantiosta (myös selkä
ja niska). Tärkeintä uloshyppyasennossa ja uloshypyssä on taivutus.
X-asennossa kädet ovat ylhäällä levitettyinä, olkapäät takana. Jalat
pidetään noin hartioiden levyisessä haara-asennossa ja vain hiukan
koukistettuina. Laskeminen on tärkeää opetella heti alusta alkaen, sillä
se on käytännössä ainoa tapa säilyttää ajantaju tässä vaiheessa
hyppyuraa. Laskeminen tapahtuu ääneen huutamalla (101...105).
Uloshyppyharjoituksissa opetellaan oikeaa rytmiä, joten ei huudeta vain
numeroita vaan sekunteja. Ilmassa muutama sekunti voi tuntua hyvinkin
pitkältä ajalta.

<span>2</span>

 Harjoitusveto  
---------------

Harjoitusvedon (HV) tavoitteena on oppia suorittamaan itseaukaisu (IA)
laskun mukaan siten, että asento ennen aukaisua, aukaisun aikana ja sen
jälkeen säilyy stabiilina.

Harjoitusvetohypyllä varjo avautuu nopeammin kuin itseaukaisuhypyllä
pakkolaukaisujärjestelmän takia. Harjoitusveto on kuitenkin ainoa tapa
oppia tarvittava liikesarja. Varjon aukeamisesta huolimatta toimenpiteet
tehdään aina harjoitellulla tavalla. Harjoitusvetoihin pääsy vaatii
kolme stabiilisti hypättyä, hyväksyttyä pakkolaukaisuhyppyä. Lisäksi
hypyn aikana on nähtävä joko kone tai hyppymestari. Myös muistikuvan
hypystä ja omasta asennosta on oltava selkeä. Koulutuksen sekä maa- ja
valjasharjoittelun jälkeen voidaan lähteä hyppäämään
harjoitusvetohyppyjä.

###  Oppimistavoitteet  

1.  Rintamasuunta kohti suhteellista ilmavirtaa uloshypyssä

2.  Stabiili, symmetrinen uloshyppyasento

3.  Kädet liikkuvat symmetrisesti avausliikkeessä

4.  HV-kahvan vetäminen onnistuu noin 2-4 sekunnin sisällä uloshypystä
    (selkeä taivutusvaihe ennen vetoa)

###  Hyppylennolla  

Varo varusteiden tarttumista koneessa oleviin ulokkeisiin aina koneessa
liikkuessasi. Suojaa erityisesti varjojen aukaisukahvoja. Jos takerrut
kiinni johonkin, älä revi väkisin vaan ilmoita asiasta hyppymestarille.
Vältä turhaa liikkumista. Pidä mahdolliset istuinvyöt kiinni, kunnes
hyppymestari aukaisee ne tai antaa luvan aukaisuun. Jos lennon aikana
huomaat omissa tai muiden varusteissa jotain poikkeavaa, ilmoita siitä
heti hyppymestarille. Keskity omaan hyppyysi. Huomioi muut koneessa
olijat äläkä häiritse heidän keskittymistään. Koneen päällikkö on
lentäjä, mutta sinun päällikkösi on hyppymestari.

###  Hypyn kulku  

![image](/kuvat/Harjoitusveto.png)

TAIVUTA (101)

:   \
    Otetaan X-asento ja taivutus tai delta ja taivutus (jalat lähes
    suorina).\

TARTU (102)

:   \
    vasen käsi kypärän päälle eteen vartalon normaaliksi jatkeeksi ja
    oikea käsi kahvalle, tiukka ote\

VEDÄ (103)

:   \
    veto kahvasta putken tai taskun suuntaan\
    asennon palautus X:ään tai deltaan.\

101

:   \
    Aloitetaan laskeminen alusta vedon jälkeen.\

<!-- -->

102…104

:   \
    Varjo avautuu ja tehdään sen lopullinen avaaminen.\

<!-- -->

105

:   \
    Vilkaistaan olkapään yli tarvittaessa.\

LENTÄÄ-päätöksen jälkeen laitetaan harjoitusvetokahva pois kädestä
(haalarin alle tai rintahihnaan). EI LENNÄ -päätöksen jälkeen pudotetaan
harjoitusvetokahva pois ja tehdään varavarjotoimenpiteet.

###  Vaaratilanteet  

1.  Epästabiili asento: kädet/käsi tai jalat/jalka sisällä –&gt; kaatuu
    kyljelleen/selälleen –&gt; mahdollista sotkeutua avautuvaan varjoon.

2.  Veto väärästä kahvasta: päävarjo irtoaa ja varavarjo aukeaa tai
    varavarjo aukeaa –&gt; varjot voivat sotkeutua toisiinsa.

###  Harjoitus  

1.  Harjoitellaan suoritusta seuraavasti:

    -   sekunti sekunnilta maassa liikerataharjoituksena

    -   sekunti sekunnilta maassa varusteet päällä

    -   harjoitusvaljaissa varavarjo- ja vaaratilanteet mukana.

2.  Annetaan näyte hyppymestarille.

<span>2</span>

 Itseaukaisu 3”  
----------------

Itseaukaisun (IA) tavoitteena on oppia avaamaan laskuvarjo itse. Lisäksi
on tunnettava vapaapudotuksen perusteet, osattava poistaa turbulenssi ja
osattava pakata itseaukaisuvarjo. Tässä vaiheessa on myös kerrattava
varavarjotoimenpiteet ja toiminta apuvarjon yhdyspunoksen tai
kantopunoksen kiinnitarttumistilanteissa.

Itseaukaisuihin pääsy vaatii vähintään kuusi pakkolaukaisuhyppyä, joista
kolmella on suoritettu hyväksytty harjoitusveto. Koulutuksen sekä maa-
ja valjasharjoittelun jälkeen voidaan lähteä hyppäämään
itseaukaisuhyppyjä. Viimeinen harjoitusveto ja ensimmäinen itseaukaisu
hypätään samana tai seuraavana kalenterivuorokautena.

Asennon (X ja taivutus tai delta ja taivutus) ja ajantajun säilyminen
sekä korkeuden tarkkailu ovat tärkeitä kaikilla itseaukaisuhypyillä.

-   3” veto 103:lla

-   5” veto 105:llä

###  Oppimistavoitteet  

1.  Pidä stabiili asento ennen aukaisua ja aukaisun aikana.

2.  Avaa varjo noin 3 sekunnin sisällä uloshypystä.

3.  Palauta asento symmetriseksi vedon jälkeen.

###  Hyppylennolla  

Varo varusteiden tarttumista koneessa oleviin ulokkeisiin aina koneessa
liikkuessasi. Suojaa erityisesti varjojen aukaisukahvoja. Jos takerrut
kiinni johonkin, älä revi väkisin vaan ilmoita asiasta hyppymestarille.
Vältä turhaa liikkumista. Pidä mahdolliset istuinvyöt kiinni, kunnes
hyppymestari aukaisee ne tai antaa luvan aukaisuun. Jos lennon aikana
huomaat omissa tai muiden varusteissa jotain poikkeavaa, ilmoita siitä
heti hyppymestarille. Keskity omaan hyppyysi. Huomioi muut koneessa
olijat äläkä häiritse heidän keskittymistään. Koneen päällikkö on
lentäjä, mutta sinun päällikkösi on hyppymestari.

###  Hypyn kulku  

TAIVUTA (101)

:   \
    Otetaan X-asento ja taivutus tai delta ja taivutus (jalat lähes
    suorina).\

TARTU (102)

:   \
    vasen käsi kypärän päälle eteen vartalon normaaliksi jatkeeksi ja
    oikea käsi kahvalle, tiukka ote\

VEDÄ (103)

:   \
    veto kahvasta putken tai taskun suuntaan\
    asennon palautus X:ään tai deltaan.\

101 

:   \
    Aloitetaan laskeminen alusta vedon jälkeen.\

102..104 

:   \
    Varjo avautuu ja tehdään sen lopullinen avaaminen.\

105 

:   \
    Vilkaistaan olkapään yli tarvittaessa (turbulenssin poisto).\

LENTÄÄ-päätöksen jälkeen laitetaan avauskahva pois kädestä (haalarin
alle tai rintahihnaan). EI LENNÄ -päätöksen jälkeen pudotetaan
avauskahva pois ja tehdään varavarjotoimenpiteet.

<span>2</span>

 Itseaukaisu 5”  
----------------

Tämä on toinen itseaukaisuhyppysi. Irrota streevasta tai ponnista
koneesta, laske 101 - 102 - taivuta - tartu - vedä. Kiinnitä edelleen
huomiota stabiiliin asentoon, myös vedon jälkeen. Ajantajun on
säilyttävä paremmin.

###  Oppimistavoitteet  

1.  Pidä stabiili asento ennen aukaisua, aukaisun aikana ja palauta
    asento symmetriseksi vedon jälkeen.

2.  Aloita avaustoimenpiteet 4-7 sekunnin sisällä uloshypystä, ja
    avaa päävarjo.

###  Hyppylennolla  

-   Kertaa suoritus mielessäsi

-   Keskity suoritukseesi

-   3X3 -tarkastus ennen hyppyä
    (\[laskuvarjokalusto-ja-hyppyvarusteet-3x3-tarkastus\] s.)

###  Hypyn kulku  

TAIVUTA

:   \
    Tee uloshyppy koneesta ottaen välittömästi ilmavirtaan päästyäsi
    hyvä taivutus.\

101

:   \
    Säilytä ajantajusi laskemalla.\

102 

:   \
    Varmistetaan taivutus ja asento.\

TAIVUTA (103)

:   \
    Otetaan X-asento ja taivutus tai delta ja taivutus (jalat lähes
    suorina).\

TARTU (104)

:   \
    vasen käsi kypärän päälle eteen vartalon normaaliksi jatkeeksi ja
    oikea käsi kahvalle, tiukka ote\

VEDÄ (105)

:   \
    veto kahvasta putken tai taskun suuntaan\
    asennon palautus X:ään tai deltaan.\

101 

:   \
    Aloitetaan laskeminen alusta vedon jälkeen.\

102..104 

:   \
    Varjo avautuu ja tehdään sen lopullinen avaaminen.\

105 

:   \
    Vilkaistaan olkapään yli tarvittaessa (turbulenssin poisto).\

LENTÄÄ-päätöksen jälkeen laitetaan avauskahva pois kädestä (haalarin
alle tai rintahihnaan). EI LENNÄ -päätöksen jälkeen pudotetaan
avauskahva pois ja tehdään varavarjotoimenpiteet.

<span>2</span>

 10”  
-----

Tämä on ensimmäinen hyppysi, jossa vapaapudotusvauhti kasvaa
maksimiinsa. Oikea, stabiili ja symmetrinen asento ja hyvä taivutus
takaavat hyvän suorituksen.

Avaustoimenpiteet aloitetaan 1200 metrin korkeudessa mittarin mukaan.
Laskemisella säilytetään ajantaju.

###  Oppilaan toiminta  

-   Kertaa suoritus mielessäsi

-   Keskity suoritukseesi

-   3X3 -tarkastus ennen hyppyä
    (\[laskuvarjokalusto-ja-hyppyvarusteet-3x3-tarkastus\] s.)

###  Oppimistavoitteet  

1.  Pidä stabiili asento ennen aukaisua, aukaisun aikana ja sen jälkeen.

2.  Arvioi avauskorkeus mittarin avulla ja aloita avaustoimenpiteet
    sovitussa korkeudessa.

3.  Siirry UH-asennosta hypyn aikana perusasentoon.

###  Hyppylennolla  

-   Kertaa suoritus mielessäsi

-   Keskity suoritukseesi

-   3X3 -tarkastus ennen hyppyä

###  Hypyn kulku  

TAIVUTA

:   \
    Tee uloshyppy koneesta ottaen välittömästi ilmavirtaan päästyäsi
    hyvä taivutus.\

101..106

:   \
    Säilytä ajantajusi laskemalla.\
    Tarkkaile korkeutta.\

107

:   \
    Vapaapudotusvauhti on maksimissa, rentouta asentoa.\

1200 metriä

:   \
    Aloita avaustoimenpiteet.\

TAIVUTA 

:   \
    Varmistetaan taivutus ja asento.\

TARTU

:   \
    Vasen käsi kypärän päälle eteen vartalon normaaliksi jatkeeksi ja
    oikea käsi kahvalle, tiukka ote.\

VEDÄ

:   \
    Veto kahvasta putken tai taskun suuntaan.\
    Palauta perusasento.\

101 

:   \
    Aloitetaan laskeminen alusta vedon jälkeen.\

102..104 

:   \
    Varjo avautuu ja tehdään sen lopullinen avaaminen.\

105 

:   \
    Vilkaistaan olkapään yli tarvittaessa (turbulenssin poisto).\

LENTÄÄ-päätöksen jälkeen laitetaan avauskahva pois kädestä (haalarin
alle tai rintahihnaan). EI LENNÄ -päätöksen jälkeen pudotetaan
avauskahva pois ja tehdään varavarjotoimenpiteet.

Yhteenveto: Peruskoulutus
=========================

<span>2</span>

 Hyppysuoritukset, NOVA  
------------------------

-   8” lyhyt vapaa (\[nova-peruskoulutuksen-suoritukset-8\] s.)

-   Kaksi 5” lyhyttä vapaata
    (\[nova-peruskoulutuksen-suoritukset-5\] s.)

-   Selkälento (\[peruskoulutuksen-muut-suoritukset-selkalento\] s.)

-   Liuku (\[peruskoulutuksen-muut-suoritukset-liuku\] s.)

-   FS-liuku (\[peruskoulutuksen-muut-suoritukset-fs-liuku\] s.)

 Hyppysuoritukset, PL  
----------------------

-   15” (\[pl-peruskoulutuksen-suoritukset-15\] s.)

-   Suora uloshyppy
    (\[pl-peruskoulutuksen-suoritukset-suora-uloshyppy\] s.)

-   Sukellusuloshyppy
    (\[pl-peruskoulutuksen-suoritukset-sukellusuloshyppy\] s.)

-   360° käännökset
    (\[pl-peruskoulutuksen-suoritukset-360deg-kaannokset\] s.)

-   Tynnyri ja takavoltti
    (\[pl-peruskoulutuksen-suoritukset-tynnyri-ja-takavoltti\] s.)

-   Selkälento (\[peruskoulutuksen-muut-suoritukset-selkalento\] s.)

-   Liuku (\[peruskoulutuksen-muut-suoritukset-liuku\] s.)

-   FS-liuku (\[peruskoulutuksen-muut-suoritukset-fs-liuku\] s.)

 Muut suoritukset  
------------------

-   5 paikanmääritystä, laskeutuminen kouluttajan osoittamalle alueelle

-   Varusteiden tarkastusnäyte

-   Jatkokoulutuksen teoriakoe. Opiskeltava alue on luvusta *Yhteenveto:
    Jatkokoulutus* (\[yhteenveto-jatkokoulutus\] s.) lukuun
    *Jatkokoulutuksen suoritukset*
    (\[jatkokoulutuksen-suoritukset\] s.).

 Suoritusten aikarajat  
-----------------------

Jos peruskoulutuksen aikana oppilaalle tulee 30 vrk tai sitä pidempi
hyppytauko, hänen on hypättävä totutteluhyppynä 15” (tai lyhyempi vapaa,
jos kouluttaja näkee tarpeelliseksi) ennen seuraavaa ohjelman mukaista
hyppyä. Hyppymestari voi määrätä muitakin suorituksia.

Uloshyppytyylit
===============

<span>2</span>

Uloshyppy ja ensimmäiset 1-2 sekuntia vapaapudotusta ovat ensimmäisillä
hypyillä tyypillisesti sellaisia, että hyppääjä ei muista niistä mitään.
Kokemuksen karttuessa ajantaju alkaa säilymään koko hyppysuorituksen
ajan. Erityisesti hyppyuran alkuvaiheessa hyvä uloshyppy on yhtä kuin
hyvä hyppy. Myöhemmin uloshypyn onnistuminen korostuu sekä
muodostelmahypyillä että matalilla hypyillä (lyhyet vapaat).
Uloshyppytyylistä riippumatta perusperiaate on hyödyntää suhteellista
ilmavirtaa halutun asennon ja suunnan saamiseksi ja säilyttämiseksi.

Uloshyppy on aina arvioitava suoritus ja sen tärkeimmät tekijät ovat
ilmavirran suunnan huomioiminen sekä ponnistuksen suunta. Uloshyppyyn on
varattava myös aina riittävästi aikaa, mikä on huomioitava
uloshyppypaikkaa määriteltäessä. Tavoitteena on hallita kaikki
uloshyppytyylit rutiinitasolla ja muistaa koko hyppysuoritus heti
uloshypystä maahantuloon asti.

 Roikkumauloshyppy  
-------------------

###  Streevakone  

1.  Kiivetään streevakoneen ulkopuolelle (varoen repun
    osumista koneeseen) streevaa ja astinlautaa hyväksikäyttäen, rinta
    koneen etenemissuuntaan.

2.  Lasketaan jalat yksitellen ilmavirtaan, ei hypätä.

3.  Roikutaan käsillä noin hartialevyisellä otteella streevasta kiinni
    pitäen ja otetaan X-asento ja taivutus ilmavirran suuntaisesti.

4.  Irrotetaan käsien ote yhtäaikaisesti.

5.  Sitä mukaan kun asento kääntyy vaakatasoon (tyypillisesti noin 5
    sekunnin jälkeen) otetaan perusasento.

###  Ongelmat  

-   Koukussa olevat jalat aiheuttavat takavoltin.

-   Negatiivinen taivutus kaataa asennon selälleen.

-   Astinlaudalta ilmavirtaan hyppääminen voi aiheuttaa
    ennenaikaisen tippumisen.

-   Käsillä ponnistaminen kaataa asennon selälleen.

 Suora uloshyppy  
-----------------

![image](/kuvat/UH-suora.png)

###  Streevakone  

1.  Vasen jalka astimelle (pyörälle).

2.  Kädet oviaukon reunalle.

3.  Kohottaudutaan koneen (varoen repun osumista koneeseen)
    ulkopuolelle.

4.  Käännetään rinta koneen etenemissuuntaan.

5.  Ponnistetaan ilmavirran suuntaan taaksepäin.

6.  Taivutus, pää taakse, jalat lähes suorina ja kädet
    taakse delta-asentoon.

7.  Sitä mukaan kun asento kääntyy vaakatasoon (tyypillisesti noin 5
    sekunnin jälkeen) otetaan perusasento.

###  Muut koneet  

1.  Siirrytään oviaukolle (varoen repun osumista koneeseen) kyykkyyn
    tai seisaalleen.

2.  Ponnistetaan ilmavirran suuntaan eteenpäin, rinta
    koneen etenemissuuntaan.

3.  Taivutus, pää taakse, jalat lähes suorina ja kädet
    taakse delta-asentoon.

4.  Sitä mukaan kun asento kääntyy vaakatasoon (tyypillisesti noin 5
    sekunnin jälkeen) otetaan perusasento.

###  Ongelmat  

1.  Eteen jätetyt kädet aiheuttavat voltin.

2.  Ponnistus sivulle aiheuttaa kaatumisen kyljelle.

3.  Löysä uloshyppyasento aiheuttaa kaatumisen selälleen.

4.  Streeva-koneessa heikko ponnistus voi johtaa
    osumiseen pyörätelineeseen.

 Sukellusuloshyppy  
-------------------

![image](/kuvat/UH-sukellus.png)

###  Streevakone  

1.  Oikea jalka astimelle, varpaat peräsimen suuntaan.

2.  Kädet oviaukon reunalle.

3.  Kohottaudutaan (varoen repun osumista koneeseen)
    koneen ulkopuolelle.

4.  Käännytään koneen peräsintä kohti.

5.  Sukelletaan ilmavirran suuntaan taaksepäin, rinta ilmavirtaan.

6.  Taivutus, pää taakse, jalat koukkuun taakse ja kädet eteen leveälle.

7.  Sitä mukaan kun asento kääntyy vaakatasoon (tyypillisesti noin 5
    sekunnin jälkeen) otetaan perusasento.

###  Muut koneet  

1.  Siirrytään oviaukolle (varoen repun osumista koneeseen) kyykkyyn
    tai seisaalleen.

2.  Sukelletaan ilmavirran suuntaan taaksepäin, rinta ilmavirtaan.

3.  Taivutus, pää taakse, jalat koukkuun taakse ja kädet eteen leveälle.

4.  Sitä mukaan kun asento kääntyy vaakatasoon (tyypillisesti noin 5
    sekunnin jälkeen) otetaan perusasento.

###  Ongelmat  

1.  Ponnistus sivulle aiheuttaa kaatumisen kyljelleen.

2.  Rintamasuunnan ollessa muutoin kuin ilmavirtaan, asento kaatuu.

3.  Epäsymmetrinen raajojen asento aiheuttaa kääntymistä, voltin
    tai syöksyn.

 Ryhmäuloshyppy  
----------------

Uloshypyn toteutus riippuu hyppääjien määrästä ja hyppykoneesta, mutta
onnistuakseen uloshypyn täytyy aina olla yhdenaikainen ja hyppääjien
lähtöasennon ilmavirran mukainen. Yhdenaikaisuus saadaan
uloshyppylaskennalla, jonka yksi hyppääjistä aloittaa (ready) ja johon
muut tulevat mukaan (set, go). Oikea lähtöasento, eli vatsan kääntäminen
kohti ilmavirtaa, mahdollistaa hyvän lentoasennon heti uloshypystä
lähtien. Jos sekä lähtöasento että yhdenaikaisuus epäonnistuvat, ei
uloshyppy onnistu. Uloshyppyä tulee harjoitella yhtä paljon kuin itse
vapaapudotusta, koska rauhallinen onnistunut hyppy alkaa hyvästä
uloshypystä, kun taas epäonnistunut uloshyppy tuhlaa paljon
vapaapudotussekunteja.

Streevalla tai pyörällä istuminen on ehdottomasti **kielletty**.

![image](/kuvat/UH-FS.jpeg)

 Muut uloshypyt  
----------------

Hyppääminen muista ilma-aluksista kuten helikoptereista,
kuumailmapalloista jne. vaatii aina ennakkoharjoittelua. Perustapana on
seisaalta pudottautuminen suoraan alaspäin ilmavirran suuntaan suoralla
tai sukellus uloshypyllä.

 Harjoitus  
-----------

1.  Katsotaan eri uloshyppyjä Oppilaan Opas-videolta kouluttajan kanssa.

2.  Mietitään kouluttajan kanssa miten hyppääjä/hyppääjät hyödyntävät
    suhteellista ilmavirtaa kussakin uloshyppytyylissä.

3.  Harjoitellaan omalla hyppykoneella/konemallilla kouluttajan
    mallisuoritusten mukaan eri uloshyppyjä.

4.  Omatoiminen harjoittelu koneella/konemallilla ja näyte
    hyppymestarille suorasta ja sukellusuloshypystä.

Perusliikkeet vapaassa
======================

<span>2</span>

Vapaapudotuksessa tehtävien liikkeiden edellytyksenä on stabiilin
asennon hallitseminen ja ajan- ja korkeudentajun säilyminen koko ajan.
Vapaapudotuksessa ongelmat kertaantuvat väkisin tai väärin korjaamalla.
Rento asento yhdessä taivutuksen kanssa minimoi ongelmat. Jos ongelma ei
poistu korjaamalla, **avataan varjo välittömästi!**

 Perusasento  
-------------

Liikkeiden harjoittelu aloitetaan vasta noin 8 sekuntia uloshypyn
jälkeen, kun hyppääjä on saavuttanut lähes täyden vapaapudotusnopeuden.
Kaikki liikkeet alkavat perusasennosta ja korkeuden tarkastuksesta.
Liikesarjoissa uusi liike aloitetaan vasta, kun edellinen on pysäytetty.
Liikkeiden harjoittelu lopetetaan viimeistään 1400 metrin korkeudessa ja
keskitytään avaukseen. Siirtyminen perusasentoon tapahtuu 3-5 sekunnin
kuluttua uloshypystä. Perusasento on seuraava:

-   Lantiossa taivutus ja pää ylös

-   Käsivarret 90° kyynärpäästä ja vartalosta

-   Jalat levitettyinä, polvet hartioiden tasalla

-   Sääret ojennettuina siten, että ilmavirta osuu niihin

![image](/kuvat/Asento-perus.png)

 Käännös  
---------

Käännöksen puoleinen käsi ja hartia painetaan alas. Käännöstä voidaan
nopeuttaa vartalon taivutuksella, jalan koukistuksella ja pään
kääntämisellä. Käännös tehdään siis seuraavasti:

1.  Otetaan kiintopiste 45° edestä maasta, esimerkiksi rakennus.

2.  Hartialinja painetaan alas halutun käännöksen suuntaan.

3.  Otetaan perusasento ennen kiintopistettä.

4.  Vähän ennen kiintopistettä tehdään pieni vastaliike, jotta käännös
    pysähtyy täsmällisesti.

![image](/kuvat/Asento-kaannos.png)

 Selkälento  
------------

Selkälennon aikana rintahihnassa oleva korkeusmittari ei näytä
välttämättä oikein ja vapaapudotusnopeus kasvaa. Jos asennon hallinta
menetetään oltaessa selällään (lattakierre), käännetään asento
vatsalleen ja otetaan perusasento taivuttamalla. Mikäli asentoa ei saada
hallintaan, avataan varjo. Selkälennossa apuvarjo voi irrota löysästä
taskustaan tai löysä luuppi voi aiheuttaa varjon ennenaikaisen
avautumisen. Selkälento tehdään seuraavasti:

1.  Käännetään asento kyljelleen käyttämällä kättä vartalon edessä.

2.  Taivutetaan samalla asento väärin päin, istuma-asentoon.

3.  Lennetään muutama sekunti selällään (huomioidaan korkeus).

4.  Taivutetaan ja käännetään asento käyttämällä kättä vartalossa,
    jolloin palataan perusasentoon kyljen kautta.

Palautusta voidaan auttaa ottamalla ensin delta-asento ja vasta
kääntymisen jälkeen perusasento.

 Takavoltti  
------------

Kädet pidetään perusasennossa suorina, hieman sivuille käännettyinä.
Jalat laitetaan yhteen ja koukkuun vartalon alle. Painetaan käsillä
alaspäin ilmavirtaa vasten. Pysäytys tapahtuu palauttamalla perusasento.
Jalkojen nopea ja yhtaikainen tuonti vartalon alle takaa voltin
onnistumisen. Käsillä autetaan ympäri menoa ja estetään asennon
kallistuminen sivulle.

Takavoltti tehdään seuraavasti:

1.  Vedetään jalat nopeasti yhteen koukkuun.

2.  Painetaan käsillä alaspäin ilmavirtaa vasten.

3.  Pään ollessa alaspäin palautetaan perusasento.

![image](/kuvat/Selkastabiili.png)

![image](/kuvat/Takavoltti.pdf)

 Tynnyri  
---------

Tynnyri on freeasentojen perusliike, sillä isommilla freekuvilla purun
jälkeen liu’uttaessa voidaan tekemällä liu’usta tynnyri tarkastaa vapaa
ilmatila ennen avausta. Tynnyrissä on tarkoitus kääntyä vatsaltaan
kyljen kautta selälleen ja siitä edelleen täysi kierros takaisin
mahalleen. Tynnyri tehdään perusasennosta viemällä toinen käsi vartalon
lähelle tai alle ja samalla kääntämällä vartaloa samaan suuntaan
vaaka-akselin ympäri. Asennon käännyttyä selälleen jatketaan liikettä
kääntymällä toisen kyljen kautta ympäri takaisin perusasentoon.

 Liuku  
-------

Liu’un tavoitteena on liikkua vaakatasossa mahdollisimman kauaksi muihin
hyppääjiin nähden samalla, kun pudotaan alaspäin. Liuku ei ole siis
syöksyä tai tikkaamista. FS-liukuun kuuluvat myös purkumerkki, 180°
käännös, liuku vapaaseen suuntaan, liu’un jälkeinen ilmatilan tarkastus
sekä avausmerkki ja harjoitusveto. Putoamisnopeus voi kasvaa liu’un
aikana. Korkeuden tarkkailu on tärkeää, sillä liu’un pysäytys vaatii
myös aikansa. Varjon avaamista suoraan liu’usta ei suositella. Hyvä
liuku on ensiarvoisen tärkeä taito laskuvarjohyppääjällä, sillä
ainoastaan hyvällä liu’ulla pystyy varmistamaan riittävän välimatkan
muihin hyppääjiin purun jälkeen! Liuku tehdään seuraavasti:

1.  Otetaan kiintopiste edestä, maasta.

2.  Oikaistaan jalat.

3.  Viedään kädet sivuille taakse, lähelle vartaloa.

4.  Painetaan olkapäät alas eteen. Hyppääjä on delta-liu’ussa.

5.  Ohjataan liukusuuntaa kämmenillä.

6.  Tarkkaillaan korkeutta, muita hyppääjiä sekä liu’utaan
    kohti kiintopistettä.

7.  Palautetaan perusasento rauhallisesti ottamalla

8.  Ensin taivutus = delta-asento

9.  Palautetaan kädet ja jalat perusasentoon.

![image](/kuvat/Asento-deltaliuku.png)

![image](/kuvat/Asento-liuku.png)

<span>2</span>

 Vaaratilanteet  
----------------

1.  Jäykkyys aiheuttaa asennon heilumista (puun lehden tippumisilmiö).
    Rentouta asento.

2.  Epäsymmetrisyys aiheuttaa lattakierrettä. Tee vastaliike. Jos
    pyöriminen ei pysähdy, avaa varjo heti.

Lattakierre:

-   On holtitonta pyörimistä vaakatasossa

-   Aiheutuu epäsymmetrisestä ja jäykästä asennosta tai
    hallitsemattomasta käännöksestä

-   Aiheuttaa asento- ja ajantajun menettämisen

-   Pysäytetään rentouttamalla asentoa ja hartialinjan vastaliikkeellä.
    Jos vastaliike ei auta ja liike ei ole hallinnassa, ota perusasento,
    taivuta ja avaa varjo heti.

Harjoitukset

1.  Katsotaan eri uloshyppyjä Oppilaan Opas -videolta
    kouluttajan kanssa.

2.  Harjoitellaan kouluttajan mallien mukaan maassa liike kerrallaan.

3.  Liikkeiden (delta, liuku ja FS-liuku) harjoittelu laudalla
    tai vapaapudotusvaljaissa.

Sääoppi 
=======

<span>2</span>

SIL:n ohjeiden mukaan hyppypaikalla on oltava tuulen suuntaa ja
voimakkuutta osoittavat välineet. Lisäksi hyppypaikan puiden, pensaiden,
järvien, pilvien, tuulipussin, heitettyjen streamerien ja hyppykoneen
sortaman tarkkailu antavat tietoa vallitsevasta säästä. Kokeneet
hyppääjät kertovat mielellään, mistä he tietävät tuulen olevan liian
voimakas, pilvien olevan liian matalalla tai jos jonnekin paikkaan ei
kannata laskeutua pyörteiden takia. Sään tutkiminen ja oppiminen jatkuu
koko koulutusajan. Tavoitteena on paikallisten olosuhteiden tunteminen
niin, että hyppääjällä on edellytykset hyppypäätöksen tekoon.

Tuuli 
-----

Tuulet rajoittavat hyppäämistä, sillä tuulen voimistuessa voimistuvat
myös pyörteet. Tuulen voimistuessa myös uloshyppypaikan määrittäminen
käy vaativammaksi ja ohjaaminen sekä laskeutuminen vaikeutuvat.
Laskuvarjohyppääjien tuulirajat määrittävät toiminnalliset rajat, mutta
joskus pyörteet voivat olla vaarallisen voimakkaita, vaikka tuulen
voimakkuus ei olisikaan yli sallitun. Tuulen suunta eli se suunta mistä
päin tuulee ja voimakkuus on tunnettava sekä pinta- että ylätuulten
osalta. Tuulen nopeus metreinä sekunnissa saadaan solmuista kertomalla
0,51:llä. Laskuissa kertoimena on helpointa käyttää arvoa 0,5. On syytä
muistaa, että jos tuulen nopeus on 16 solmua, se on yli 8 m/s (8,23
m/s). (Samoin 22 kt on 11,32 m/s.) Pintatuuli on tuuli, joka vaikuttaa
maanpinnassa (maatuuli). Ylätuulet ovat tuulia, jotka vaikuttavat
hyppykorkeuksissa. Pinta- ja ylätuulten suunnan ero on pohjoisella
pallonpuoliskolla tyypillisesti oikealle noin 30° maan pyörimisliikkeen
takia. Tuulen suunta voi vaihdella kerroksittain. Käsitteellä tuulen
yläpuolella tarkoitetaan aluetta laskeutumisalueelta uloshyppypaikalle
päin. Vastaavasti käsite tuulen alapuolella tarkoittaa aluetta
maalipisteestä poispäin uloshyppypaikkaan nähden. Tuulen nopeus kasvaa
ylöspäin mentäessä, maan kitkan pienetessä. Vaikka maassa olisi tyyntä,
heti maanpinnan yläpuolella voi tuulla rajusti. Säärintamat (ukkonen)
voimistavat tuulia ja lämpötilaerot alueittain (maastoerot) aiheuttavat
äkillisiä tuulen suunnan ja voimakkuuden muutoksia. Meren läheisyydessä
tuuli voi muuttua kesällä aamupäivällä ja illansuussa täysin
päinvastaiseksi (merituuli-ilmiö). Tyynellä hypättäessä loppujarrutuksen
oikea ajoittaminen voi olla vaikeaa.

### Tuulirajat 

Maatuulen nopeuden asettamat rajoitukset laskuvarjohypyille ovat
seuraavat:

-   Itsenäisellä hyppääjällä maatuulen nopeus ei saa ylittää:

    -   A-lisenssihyppääjällä 8 m/s

    -   B-lisenssihyppääjällä 11 m/s

    -   C-lisenssihyppääjällä 11 m/s

    -   D-lisenssihyppääjällä 11 m/s

-   Oppilas ei saa hypätä, mikäli maatuulen nopeus ylittää 8 m/s.
    Tandemoppilas ei saa hypätä, mikäli maatuulen nopeus ylittää 11 m/s.

-   Pallovarjoa pää- tai varavarjona käytettäessä maatuulen nopeus ei
    saa ylittää 8 m/s.

Pilvet 
------

Laskuvarjohyppäämistä ei saa suorittaa pilvessä tai pilven läpi.
Oppilastoiminnan raja on puolipilvinen sää hyppykorkeuden alapuolella.
Uloshyppyhetkellä on nähtävä joko maalialue tai uloshyppypaikka.
Ilmailumääräyksen OPS M6-1 mukaan tästä voidaan tietyin erityisehdoin
poiketa. Tämä asettaa kuitenkin lisävaatimuksia hyppääjille, lentäjälle
ja koneen varustukselle. Pilvet jaetaan alapilviin (0–2500 m),
keskipilviin (2500–5000 m) ja yläpilviin (yli 5000 m). Pilvet voivat
olla esimerkiksi kumpu kuuro ukkos- tai sumupilviä. Pilvien tyyppejä ei
välttämättä tarvitse osata, mutta alasimen mallinen ukkospilvi
(Cumulonimbus, Cb) on tunnettava ja hyppytoiminta on keskeytettävä, jos
sellainen syntyy kentän läheisyyteen. Pilvet muodostuvat kosteudesta ja
ilman epäpuhtauksista, joten vapaapudotuksessa tai varjon varassa
pilveen ajautuva hyppääjä kastuu tai saa epämiellyttävän sade- tai
raekuuron kasvoilleen. Kostealla säällä, sateen jälkeen ja syksyllä on
huomioitava, että kostea ja lämmin ilma kantaa huonommin kuin kuiva ja
kylmä ilma. Kosteus vaikuttaa varjon ominaisuuksiin heikentäväksi.

Jos joudut avaamaan varjon pilvessä:

-   Lennä puolijarruilla

-   Tee loivaa oikeaa kaarrosta

-   Tarkkaile koko ajan etu- ja sivusektoreita

-   Huuda ja kuuntele, jos epäilet, ettet ole ainoa pilvessä
    varjon avannut.

Termiikki 
---------

Termiikki eli nouseva ilmavirtaus muodostuu auringon lämmittämän paikan
tai alueen päälle. Tuuli kaataa termiikin, joten se voi olla joko paikan
päällä tai alatuulen puolella. Kylmä paikka, esimerkiksi järvi,
aiheuttaa puolestaan laskevan ilmavirtauksen. Pilvessä ilma voi virrata
sekä ylös- että alaspäin. Nostavat ja laskevat ilmavirtaukset ovat
normaalisti 1–8 m/s. Ukkospilvessä virtaukset ovat jopa 30 m/s ylös ja
alas. Nyrkkisääntönä voidaan sanoa, että siellä missä on nostava, on
myös laskeva. Tämä on huomioitava kuumana kesäpäivänä suunniteltaessa
laskeutumiskuvioita. Hyppykentällä virtauksia aiheuttavat mm.
maalialueen hiekka, kiitotiet ja kynnetyt pellot. Virtaukset tuntuvat
varjossa epämiellyttävänä tärinänä, heilumisena ja kääntymisenä. Lisäksi
varjo voi tukahtua, nousta, vajota tai jopa sakata.

Turbulenssi 
-----------

Turbulenssi muodostuu tuulen ja esteen yhteisvaikutuksesta ja sitä
ilmenee myös tuulikerrostumien rajapinnoissa. Se voi olla voimakas,
terävä, nostava tai laskeva, riippuen esteen muodosta ja koosta sekä
tuulen voimakkuudesta. Rinnetuuli on aina turbulenttista. Turbulenssi
aiheuttaa varjolle samat oireet kuin nostava ja laskeva ilmavirtaus,
joten paikallisten turbulenssien tunteminen on tärkeää
laskeutumiskuvioita suunniteltaessa. Voimakas turbulenssi voi tyhjentää
kuvun osittain tai jopa kokonaan. Tyhjentynyt kupu täyttyy uudestaan,
kun kupu saavuttaa oikean kohtauskulman ilmavirtaan nähden. Turbulenssin
alla on usein tyyni kohta, joten loppuvedon tekeminen oikea-aikaisesti
voi olla vaikeaa. Turbulenttisella säällä lentäminen ja hyppääminen on
aina riskialtista ja sitä pitää välttää, vaikkei tuulen voimakkuus
olisikaan yli tuulirajojen! Varjoja ei ole suunniteltu toimimaan
turbulenttisessa kelissä! Jos kuitenkin syystä tai toisesta joudut
varjollasi turbulenttiseen keliin, lennä täydessä liidossa. Liian
suurilla jarruilla lentäminen saattaa aiheuttaa kuvun sakkaamisen
pyörteen vaikutuksesta. Pyörteitä voi välttää laskeutumalla tarpeeksi
kauas reunaesteistä ja esimerkiksi hiekan reunasta, jossa virtausten
suunnat muuttuvat.

Lämpötila 
---------

Ilman lämpötila laskee ylöspäin mennessä n. 6,5 °C / 1000 m. Arvo on
epätarkka ja siihen vaikuttavat inversiot, säärintamat sekä ilmanpaineen
paikalliset vaihtelut. Laskuvarjohyppääjän kannattaa käyttää hanskoja,
kun lämpötila hypyn aikana laskee alle nollan. Oppilailla käsineet ovat
pakolliset. Vaikka maassa olisikin lämmintä, hyppykorkeudella voi olla
jo pakkasta. Jos maassa on +10 °C lämmintä, voi kahden kilometrin
hyppykorkeudella olla jo pakkasta. Jos maassa on +10 °C, lämpötila on
kahden kilometrin korkeudessa tyypillisesti noin –3 °C. On huomioitava,
että kolmen kilometrin korkeudessa on usein pakkasta.

Käytännössä 
-----------

Parhaat hyppykelit Suomessa ovat alku- ja loppukesällä sekä aamulla ja
illalla. Tällöin säätekijöiden aiheuttamat muutokset ilmatilassa ovat
pienimmillään. Tuuli on heikko, aurinko ei aiheuta nostavia eikä
laskevia ja ilmanpaine sekä kosteus ovat ihanteelliset. Säätiedot on
aina varmistettava ennen hyppypäätöksen tekoa. Lentosääaseman tiedot,
teksti-TV:n tiedot tai mittareilla mitatut arvot ovat aina ehdottomia
epävarmoissa tilanteissa. Ne eivät sulje toisiaan pois vaan varmentavat
niitä. On muistettava, että taivaalle pääsy ei takaa onnistunutta
hyppyä, vaan turvallinen alastulo.

Lentosääsanomia saadaan mm. seuraavasti:

-   Internet (mm. <http://www.ilmailusaa.fi/> )

-   Lentosääaseman automaattitiedotus radiolla ja puhelimella

-   Sääsanomat YLE Teksti-TV s. 428 ja 429 (myös
    <http://www.yle.fi/tekstitv/html/P428_01.html> )

 METAR-sanomat  
---------------

METAR-sanoma on ilmaliikenteen käyttöön tarkoitettu sääsanoma, joka
laaditaan lentopaikan sääasemalla. Metar kertoo lentoasemalla
vallitsevan säätilan. Metareita laaditaan pääsääntöisesti kaikilla
lentopaikoilla, joille on säännöllistä liikennettä. Suomessa Metar
luodaan näiltä lentoasemilta 30 minuutin välein, 20 minuuttia ja 50
minuuttia yli jokaisen tunnin.

EFTU 231250Z 27006KT 9999 SCT055 FEW080 08/04 Q1015

Tämä viesti voidaan jakaa osioihin ja tulkita sen perusteella.
Metar-viestin pääosiot ovat:

-   EFTU Sääasema lentopaikan ICAO-koodilla; Eurooppa, Finland, Turku

-   231250Z Aika (UTC) Päivä kuluvaa kuukautta sekä kellonaika
    UTC-ajassa ilmaistuna

-   27006KT Tuulen suunta asteina ja nopeus solmuina, 270 astetta, 3 m/s

-   9999 Näkyvyys metreinä, yli 10 km

-   SCT055 Pilvien määrä sekä korkeus

-   FEW080 Pilvien äärä sekä korkeus

-   08/04 Lämpötila ja kastepiste celsiusasteina

-   Q1015 Ilmanpaine millibareina / hehtopascaleina

-   Lisätiedot ja mahdolliset muut huomioitavat asiat kerrotaan Metarin
    lopussa

Metar-sanomassa tuulen suunta ilmoitetaan kolmella numerolla, lähimpään
10 asteeseen pyöristettynä. Tuulen nopeuden yksikkönä käytetään solmua
(KT). Tuulen ollessa tyyni, ilmoitetaan se metar-sanomassa 00000KT.

-   VRB02KT: Suunnaltaan vaihtelevaa tuulta, tuulen nopeus 1 m/s.

-   18010KT: Tuulen suunta on etelästä (180 astetta) ja tuulen nopeus on
    5 m/s.

-   22015G28KT: Tuulen suunta on 220 astetta, keskituulen nopeus 7,5 m/s
    ja puuskissa 14 m/s.

-   35014KT 310V030: Tuulen suunta vaihtelee lentopaikalla siten, ettei
    keskituulen suuntaa voi määrätä ja keskituulen nopeus on 7 m/s.
    Tuulen suunnan vaihteluväli on 310 astetta ja 030 astetta.

Metar-sanomassa ilmoitetaan sääilmiöt kuten sumu, sade, lumisade,
ukkonen ja muut vastaavat säähän vaikuttavat tekijät.

Esimerkkejä vallitsevan sään ilmoittamisesta:

-   TS: ukkosta ilman sadetta

-   TSRA: ukkosta ja vesisadetta

-   -RABR: heikkoa vesisadetta ja utua

-   FG: sumua

-   MIFG: matalaa sumua

-   -DZBR: heikkoa tihkusadetta ja utua

Metar-sanomassa pilven alaraja ilmoitetaan lyhennetysti jättämällä
korkeuden kaksi viimeistä nollaa pois. Esimerkiksi pilven alaraja 300 ft
kirjoitetaan METARissa 003, 3000 ft kirjoitetaan 030 ja 30000 ft
kirjoitetaan 300. Korkeus ilmoitetaan maanpinnasta.

Näkyvä taivas jaetaan pilvisyyttä ilmoitettaessa kahdeksaan osaan.
Pilvisyys ilmoitetaan kolmen kirjaimen tunnuksella, joka kertoo kuinka
monta kahdeksasosaa taivaasta on pilven peitossa kyseisessä korkeudessa:

-   0/8 SKC = sky clear (pilvetöntä)

-   1/8-2/8 FEW = few (muutamia pilviä)

-   3/8-4/8 SCT = scattered (hajanaisia pilviä)

-   5/8-7/8 BKN = broken (melkein pilvistä)

-   8/8 OVC = overcast (täysin pilvistä)

Pilvestä voidaan ilmoittaa myös lisämääreet CB ja TCU:

-   CB - Cumulonimbus, ukkospilvi

-   TCU - Towering Cumulus, nouseva cumuluspilvi

Esimerkkejä pilvien ilmoittamisesta:

-   FEW007 - vähän pilviä 700 ft korkeudella maanpinnasta.

-   SCT020 - 3/8 taivaasta pilvessä 2000 ft korkeudella

-   BKN080 - 5/8 taivaasta pilvessä 8000 ft korkeudella.

-   OVC003 - täyskatto (8/8) pilviä 300 ft korkeudella.

Koodisana CAVOK on lyhenne englannin kielen sanoista ”Ceiling And
Visibility OK”. Sitä käytetään, mikäli kaikki seuraavat ehdot ovat
voimassa samanaikaisesti:

-   Näkyvyys on 10 km tai enemmän.

-   Alueella ei ole pilviä 1500 m (5000 ft) alapuolella eikä CB- tai
    TCU-pilviä havaita.

-   Ei esiinny merkittäviä sääilmiöitä kuten ukkosta, sadetta tai sumua.

 GAFOR-sanomat  
---------------

Suomi on GAFOR-alue-ennusteiden osalta jaettu kolmeen osaan.
GAFOR-sanomassa käytetään samoja lyhenteitä kuin METAR-sanomassa.
Hyppääjien kannalta kiinnostavinta GAFOR-sanomassa on tuuliennusteet
sekä 2000 ft että 5000 ft korkeudelle. Näitä tuulitietoja voidaan
käyttää uloshyppypaikan määrityksessä.

FBFI42 EFRO 121000

GA-FCST FOR AREAS 21/25 VALID 0312 UTC

WX AURINKOISTA JA PILVETÖNTÄ.

PÄIVÄN MITTAAN ODOTETTAVISSA

HELLELÄMPÖTILOJA KOKO ALUEELLA.

WINDS

SFC 21/23 270-310 / 05-10 KT 24/25 010-030 / 03-06 KT

2000 FT 300-320 / 15-20 KT

5000 FT 330 / 25 KT

0-C LEVEL FL120

ICE NIL TURB NIL

GAFOR EFRO 1218 BBBB 21/25 O

Esimerkkipauksessa kyse on Itä-Suomen alue-ennusteesta.

Sanoma on voimassa alueilla 21-25 (Utin lentokenttä sijaitsee alueella
22), ja aikavälillä 3.00-12.00 UTC-aikaa. GAFORit laaditaan joka
vuorokausi samoille yhdeksän tunnin aikaväleille, joten 0312-sanoma on
siis aamu/päiväennuste, ja 1221-sanoma on iltapäivä/iltaennuste.

WX (Weather eXplanation, sään kuvaus)- tunnuksesta eteenpäin kuvataan
parilla-kolmella rivillä selkeästi sanoman voimassaoloaikana vallitseva
tai lähitunteina odotettavissa oleva sää. Joskus WX-osassa kerrotaan
myös seuraavan päivän ennuste.

Tuulitietojen alkaminen ilmaistaan sanomassa tunnuksella WINDS (tuulet).
Mikäli kerrostuulien yhteydessä ei ole erillistä alueisiin jakoa, lukee
WINDS-tunnuksen perässä monesti 21/25, jolloin kaikki tiedot koskevat
koko Itä-Suomen aluetta. Tuulitiedot on aina jaettu kolmeen osaan, eli
on ilmoitettu tuulet:

-   Maanpinnan läheisyydessä (SFC, surface)

-   2000 jalan (600 metrin) korkeudella

-   5000 jalan (1500 metrin) korkeudella.

Eri kerroksien tuulitiedot on toisinaan jaettu alueisiin, kuten tässä
maatuuliosa. Maatuuliennusteen (SFC) ensimmäinen osa koskee tässä
tapauksessa alueita 21/23 eli alueita 21, 22 ja 23. Aluemäärityksen
jälkeen ilmoitetaan tuulen suunnan vaihteluväli asteina. 270-310
tarkoittaa siis, että tuulen suunta vaihtelee välillä 270 ja 310
astetta. Kautta-viivan jälkeen annetaan tuulen nopeus tai nopeuden
vaihteluväli solmuina (KT, knots). 05-10 KT tarkoittaa siis, että tuulen
keskimääräinen voimakkuus on 5 - 10 solmua (2,5 - 5 metriä sekunnissa).
Nämä lukemat eivät kerro maatuulen huippuarvoista, jotka saadaan
selville kerhon tuulimittarilla tai sääasemalta.

Maatuulikoodin toinen osa 24/25 010-030 / 03-06 KT kertoo vastaavat
tiedot alueille 24 ja 25.

2000 FT:n (600 metriä) tuulitiedoissa ei ole tällä kertaa erillistä
alueisiin jakoa, jolloin ne koskevat koko Itä-Suomen aluetta. 2000 FT
300-320 / 15-20 KT tarkoittaa siis, että 600 metrin korkeudessa tuulen
suunta vaihtelee välillä 300-320 astetta, ja voimakkuus välillä 15-20
solmua (7,5 - 10 metriä sekunnissa).

5000 FT 330 / 25 KT tarkoittaa, että 1500 metrin korkeudessa tuulee
suunnasta 330 astetta 25 solmun voimakkuudella (12,5 metriä sekunnissa).

SFC 2000 ft- ja 5000 ft-tuulitiedoilla voi yleensä riittävällä
tarkkuudella määritellä jopa 4000 m:n UH-paikan. Erityisesti 5000 ft:n
tuulitietoja voidaan käyttää ajautuman laskemiseen korkeusvälillä noin
1000-4000 m, sillä noilla korkeuksilla ei juurikaan ole
tuuliolosuhteisiin vaikuttavia häiriötekijöitä.

Satunnaisesti GAFORin tuulitiedoissa mukana oleva BECMG-lyhenne
(Becoming, tulossa) kellonaika- ja tuulitietoineen tarkoittaa, että
sanoman voimassaoloaikana on odotettavissa merkittäviä tuulen suunnan
tai nopeuden muutoksia. Tämä saattaa merkitä esimerkiksi säärintaman
lähestymistä, ja tällöin GAFORista luettaviin tuulitietoihin tulee
suhtautua kriittisesti.

0-C LEVEL-tunnuksella alkava rivi kertoo, missä korkeudessa lämpötila
vaihtuu pakkasen puolelle ylöspäin mentäessä. Korkeus on ilmaistu
kolmella numerolla lentopintana (FL, Flight Level), joka on
lentoliikenteessä käytetty ilmanpaineesta riippuva suhteellinen korkeus.
Korkeus voidaan kuitenkin tässä tapauksessa karkeasti muuttaa metreiksi
ottamatta huomioon ilmanpaineen vaikutusta. Tällä kertaa lämpötilan
nollaraja on siis suunnilleen korkeudella 120 sataa eli 12000 jalkaa
(3660 metriä). Yksi jalka on 0,3048 metriä. Talvella nollarajatiedolla
ei yleensä ole merkitystä, sillä lämpötila on monesti pakkasen puolella
heti maanpinnasta lähtien. Tällöin 0-C LEVELin jälkeen saattaa lukea
esim. NIL (No information, ei tietoa), NEAR SFC (lähellä maanpintaa) tai
GND (Ground, maanpinnan tasalla).

GAFOR-sanoman parilla viimeisellä rivillä kerrotaan esimerkiksi
jäätämisestä ja yläkerrosten turbulenssista, sekä esitetään lyhyt koodi
lentosääluokista.

Harjoitus 
---------

1.  Tutustutaan internetin ilmailusääsivuihin:

    -   METAR = vallitseva sää lentopaikalla

    -   TAF = sääennuste lentopaikalla

    -   GAFOR = alue-ennuste.

2.  Etsitään maastokartalta kenttäalueen ympäriltä pyörteitä ja nostavia
    ilmavirtauksia aiheuttavia kohteita.

3.  Tutustutaan kentän nyrkkisääntöihin tuulen ja pilvien lukemiseksi
    ilman mittareita.

4.  Selvitetään laskuvarjohyppääjien tuulirajat.

Uloshyppypaikan määritys 
========================

<span>2</span>

Uloshyppypaikka määritetään laskemalla yhteen ajautuma varjon varassa
sekä ajautuma vapaapudotuksessa. Näiden avulla saadaan selville sijainti
ylätuulen puolella. Tämän paikan päällä lentokoneesta poistuva hyppääjä
pääsee kaikkein varmimmin laskeutumisalueelle. Uloshyppypaikka ja
hyppylinja määritetään aina toiminnan alkaessa. Jos epäillään
olosuhteiden muuttuneen, on uloshyppypaikka määritettävä uudelleen.

Peruskoulutukseen kuuluu vähintään viisi itsenäistä uloshyppypaikan
määritystä. Laskeutumisen on tapahduttava kouluttajan määräämälle
alueelle.

Tässä luvussa annetaan ohjeellisia lukuja, joita voidaan käyttää
UH-paikan määritykseen. Hyppääjät käyttävät kuitenkin hyvin vaihtelevaa
varjokalustoa, ja paikanmääritykseen käytettyjen tuuliennusteiden
tarkkuus vaihtelee. Arvioitua UH-paikkaa onkin syytä korjata jos
hypättäessä osoittautuu, että laskeutumisalueelle on hankala päästä.

Myös maassaolijat voivat tehdä näköhavaintoja esimerkiksi koneen
sortamisesta hyppylinjalla. Näiden havaintojen avulla he voivat päättää
oman uloshyppypaikkansa. Lisäksi kannattaa tarkkailla, missä hyppääjien
varjot aukeavat maatuuleen nähden ja pääsevätkö hyppääjät helposti
laskeutumisalueelle. Ajautuman arvioinnin tärkeys korostuu, jos
laskeutumisalue on pieni, ilmassa on paljon muuta liikennettä tai tuuli
on kova.

 Ajautuminen tuulen mukana  
---------------------------

Vapaapudotuksen ja varjon ohjailun aikana tapahtuvan ajautumisen
laskeminen on mahdollista, jos tunnetaan tuulet eri kerroksissa
maanpinnan ja hyppykorkeuden välillä (ajautuma = tuulen nopeus m/s \*
pudottu aika s). Ylätuulet voidaan selvittää kysymällä tuulitiedot
lentosääasemalta tai katsomalla ennusteista. Lisäksi tuulitietoja eri
korkeuksista voidaan saada lentäjältä, mikäli lentokoneessa on
GPS-laite. Tuulitietojen perusteella voidaan laskea ajautuman matka ja
suunta tai arvioida ne riittävällä tarkkuudella. Tuulitietojen lisäksi
on arvioitava eri ilmakerroksissa vietetty aika:

-   Vapaapudotuksen ajaksi arvioidaan 50 sekuntia.

-   Hyppääjä vajoaa varjon varassa keskimäärin 5 m/s.

-   Varjon voidaan odottaa olevan täysin lentävä 800–1000
    metrin korkeudessa.

-   Varjon varassa vietetyksi ajaksi saadaan siis noin 3 minuuttia.
    (180 s)

Seuraavaan taulukkoon on laskettu yllä olevilla oletuksilla (lähimpään
sataan metriin pyöristettyjä) ajautumia varjon varassa ja
vapaapudotuksessa erilaisissa tuulissa.

  **tuuli (kt)**   **varjon varassa (m)**   **vapaassa (m)**
  ---------------- ------------------------ ------------------
  5                500                      100
  10               900                      300
  15               1400                     400
  20               1900                     500
  25               2300                     600
  30               2800                     800
  35               3200                     900

###  Ajautuminen varjon varassa  

Varjon varassa tapahtuvan ajautumisen laskemiseksi tarvitaan sekä
avauskorkeuden että maatuulen tuulitiedot: nopeus ja suunta. Maatuuli
voidaan myös jättää huomiotta ja käyttää vain tuulen nopeutta ja suuntaa
esimerkiksi korkeuksissa 1000 ft ja 2000 ft. Tuulen suunnasta ja
nopeudesta eri pinnoilla voidaan ottaa keskiarvot.

Esimerkki ajautuman laskemisesta:

  **Korkeus (ft)**     **Suunta**   **Nopeus (kt)**
  ------------------ ------------ -----------------
  2000                        250                10
  Pinta                       230                 5
  *Keskiarvo*               *240*             *7,5*

Ajautumaksi varjon varassa saadaan 700 metriä. Avauspaikka on siis 0,7
kilometrin etäisyydellä laskeutumisalueelta suuntaan 240 astetta.

###  Ajautuminen vapaapudotuksessa  

Vapaapudotuksessa tapahtuvan ajautumisen laskemiseen käytetään
tuulitietoja avauskorkeuden ja uloshyppykorkeuden välillä.

Esimerkki vapaapudotuksen ajautuman laskemiseen.

  **Korkeus (ft)**     **Suunta**   **Nopeus (kt)**
  ------------------ ------------ -----------------
  12000                       290                20
  9000                        270                15
  6000                        260                15
  3000                        250                10
  *Keskiarvo*               *270*              *15*

Ajautumaksi vapaassa saadaan 400 metriä. Uloshyppypaikka sijaitsee siis
0,4 kilometriä avauspaikasta suuntaan 270.

Uloshyppypaikka valitaan ajautuman verran tuulen yläpuolelta
laskeutumisalueeseen nähden. Lentäjälle ja muille hyppääjille näytetään
paikka koneessa olevalta kartalta tai kerrotaan paikka sanallisesti.

![image](/kuvat/Paikanmaaritys.jpeg)

 Linjan määritys  
-----------------

Jos lentokoneessa on useampia hyppääjiä/ryhmiä, määritetään hyppylinja
huomioiden, että:

-   Linja kulkee lasketun UH-paikan läpi.

-   Ryhmien välille tulee jäädä turvallinen välimatka.

-   Kaikkien tulee päästä turvallisesti laskeutumisalueelle.

Pienillä hyppykoneilla linja ajetaan yleensä vastatuuleen
laskeutumisalueen yli. Suurilla hyppykoneilla ajetaan usein
sivutuulilinja tai esimerkiksi aina kiitotien suuntainen hyppylinja,
jonka etäisyys laskeutumisalueesta riippuu tuuliolosuhteista. Linja
voidaan ajaa tarvittaessa myös myötätuuleen.

Linjan pituudelle ei ole yhtä oikeaa lukua, mutta sitä voidaan arvioida
esim. seuraavasti.

 

:   \
    *Laskuvarjon liitosuhde on välillä 3:1 ja 2:1. Jos hyppääjän varjo
    on auki 800 metrin korkeudessa ja hyppääjä aloittaa
    laskeutumiskuvion 300 metrin korkeudessa, hyppääjä voi lentää
    varjolla arviolta (500 m \* 2,5) n. 1300 metrin matkan.*\

Tämän varsin konservatiivisen esimerkin mukaan linjan ensimmäinen ryhmä
voisi siis poistua koneesta 1300 metriä ennen määritettyä UH-paikkaa ja
viimeinen ryhmä 1300 metriä määritetyn pisteen jälkeen. Todellisuudessa
linjan pituus voi vaihdella linjan suunnan, laskeutumisalueen,
avauskorkeuksien jne. mukaan. Mitä kauempana oikeasta UH-paikasta
hypätään, sitä suurempi on riski, että epätarkka tuuliennuste,
sääolosuhteiden muutos, matala avaus tai varavarjon käyttö johtaa
hyppääjän laskeutumiseen laskeutumisalueen ulkopuolelle.

Hyppääminen määritetyssä paikassa 
---------------------------------

Lentäjälle annetaan ohjeet suunnitellusta paikasta ja lentosuunnasta
ennen koneeseen nousua. Kun kone on saavuttanut hyppykorkeuden, lentäjä
ohjaa sovitulle linjalle. Hyppylinja alkaa jo ennen laskeutumisaluetta.

#### Ohjeet lentäjälle 

Hyppyoven avaamiseen tarvitaan yleensä lupa lentäjältä. Hän antaa
avausluvan saatuaan luvan lennonjohdolta tai ilmoitettuaan pudotuksesta
lentoliikenteelle. Linjaa korjataan käsimerkein oikealle / vasemmalle /
suoraan. Korjaukset voidaan ilmoittaa lentäjälle myös astelukuina
(esimerkiksi ”5 VASEMMALLE”) huutamalla tai radiolla (isot hyppykoneet).
Tärkeintä on, että korjaukset annetaan rauhallisesti ja varmasti. On
huomioitava oma paikka ja näkyvyys, sillä lentäjän voi olla vaikea nähdä
hyppääjiä. Turhia korjauksia on vältettävä ja koneen on annettava
asettua suoraan ennen seuraavaa tarkastusta.

#### Heitto eteenpäin 

Kone heittää hyppääjää lentosuuntaan. Normaalitilanteessa heitto on alle
200 metriä. Erityisen nopeasta koneesta se voi olla suurempi.

#### Paikan katsominen 

Paikkaa katsottaessa pää työnnetään ulos koneesta ja katsotaan suoraan
alaspäin.

Koneen lentoasento voi aiheuttaa paikan katsomisessa seuraavat virheet:

-   Nousussa katsotaan liikaa eteenpäin.

-   Laskussa katsotaan liikaa taaksepäin.

-   Kallellaan katsotaan liikaa sivulle.

Koneen ollessa vaakalennossa siipi ja horisontti ovat samassa linjassa.

Lisäksi hyppääjä voi tehdä seuraavia virheitä:

-   Katsominen koneen sisältä, jolloin katsotaan liikaa sivulle.

-   Katsominen eteenpäin ennakoi uloshyppyä liikaa.

#### Ennen uloshyppyä ja uloshyppy 

Ennen uloshyppypäätöstä hyppääjän on varmistuttava myös ilmatilan
vapaudesta. Alla olevia koneita ja hyppääjiä on väistettävä, ja
risteävät lentolinjat on myös huomioitava. On huomioitava myös
ryhmäuloshypyn vaatima aika, ja varmistettava, että hyppyovi pysyy auki
koko uloshypyn ajan ja että ovella ei ole mitään takertumisen
mahdollistavia esteitä, esimerkiksi turvavöitä.

Hyppääjien/ryhmien välillä on oltava riittävät tauot. Vaakaetäisyyttä
tulisi yksittäisien hyppääjien välillä olla vähintään 300 metriä,
pienillä ryhmillä 500 metriä ja isommilla ryhmillä vielä enemmän. 8–10
sekuntia uloshyppyjen välillä on yleensä hyvä arvio. Tämä riippuu koneen
maanopeudesta, joka muuttuu vallitsevien tuuliolosuhteiden mukaan.

Lentokoneen saaminen tyhjäksi yhdellä linjalla on taloudellisesti
järkevää, mutta mitä kauempana määritetystä UH-paikasta hypätään, sitä
suuremmaksi tulee riski laskeutua ulos. Päätöksenteko uuden hyppylinjan
ottamiseksi voi olla vaikeaa, mutta huono linja vaarantaa muidenkin
ilmailijoiden turvallisuuden.

Varusteet on aina tarkastettava ennen uloshyppyä.

 Uloshyppyjärjestys  
--------------------

Ennen koneeseen nousemista tulee pokalle määrittää uloshyppyjärjestys ja
koneeseen noustaan yleensä käänteisessä järjestyksessä. Ylätuulet
vaikuttavat pidempään hitaammin putoaviin hyppääjiin sekä ryhmiin ja
näin nämä ajautuvat vapaapudotuksessa enemmän kuin nopeammin putoavat
hyppääjät sekä ryhmät. Suuremmat muodostelmat putoavat hitaammin kuin
pienet muodostelmat ja yksittäiset hyppääjät. Uloshyppyjärjestykseen
vaikuttaa siten myös ryhmän koko. Hitaammin putoavat hyppääjät ja ryhmät
hyppäävät ennen nopeammin putoavia hyppääjiä ja ryhmiä. Oikealla
uloshyppyjärjestyksellä saadaan lisää etäisyyttä hyppääjien ja ryhmien
välille ennen purkukorkeutta ja avauksia.

Uloshyppyjärjestys on yleensä seuraava:

-   Isot FS-muodostelmat

-   Pienet FS-muodostelmat

-   Yksittäiset mahallaan hyppääjät

-   Isot free-muodostelmat

-   Pienet free-muodostelmat

-   Yksittäiset free-hyppääjät

-   Tandemit

-   Liukuhyppääjät

-   Liitopukuhyppääjät

Uloshyppyjärjestykseen vaikuttaa myös avauskorkeus. Normaalia
korkeammalla avaavat hyppääjät hyppäävät linjan viimeisinä ennen
liitopukuhyppääjiä. Pokan suunnittelussa onkin huomioitava esimerkiksi
kupumuodostelma- ja liitopukuhyppääjät siten, etteivät he aiheuta vaaraa
muille.

 Streamer  
----------

Ajautuminen varjon varassa voidaan myös arvioida käyttämällä
lentokoneesta pudotettavaa streameria. Väriltään streamerin tulee olla
maastoon ja vuodenaikaan soveltuva: valkoinen tai keltainen kesällä ja
oranssi tai neonvärinen talvella. Kaksivärinen on aina yksiväristä
parempi. Streamerin mitat riippuvat käytetyistä materiaaleista, mutta
paino-pituussuhteen on oltava sellainen, että streamer putoaa 2
minuuttia 600 metristä. Painoksi käy esimerkiksi metallijauhe, hiekka
tai paperi. Alle 5 metriä pitkä streamer on vaikea havaita koneesta.

Streamerin heittoon on aina saatava lupa lentäjältä/lennonjohdolta ja se
heitetään laskeutumisalueen päällä 600 metrin korkeudesta. Streamer
voidaan heittää myös oletetusta uloshyppypaikasta tai muusta selkeästä
kiintopisteestä. Se on nähtävä koko ajan, joten koneen kaarron on oltava
vakio tai lentäjää on ohjeistettava käsimerkein. Aurinko ja heijastumat
esimerkiksi vedenpinnasta vaikeuttavat streamerin seurantaa. Streamerin
seuraamisen aikana heittäjää ei saa häiritä. Kellotus on tehtävä, ellei
streamer ole vakiokokoinen. Streamerin kadotessa heitetään uusi tai
kysytään maahenkilöltä havainto sen putoamispaikasta.

###  Harjoitus  

1.  Harjoitellaan uloshyppypaikan määrittämistä
    tuulitietojen perusteella.

2.  Harjoitellaan lentäjän ohjeistamista päivän ensimmäiselle pokalle.

3.  Harjoitellaan linjan ajoa ja uloshyppypaikan katsomista.

Varusteiden tarkastus
=====================

<span>2</span>

Laskuvarjohyppääjän varusteet on tarkastettava aina ennen hypylle lähtöä
ja uloshyppyä. Oppilaiden varusteet tarkastaa kouluttaja maassa ja
koneessa sillä poikkeuksella, että kouluttaja tarkastaa
jatkokoulutuksessa olevan oppilaan varusteet ennen koneeseen nousua,
mutta oppilas itse vastaa varusteidensa kunnosta ja tarkastuksesta
koneessa ennen uloshyppyä. Jatkokoulutuksessa olevat oppilaat ja
itsenäiset hyppääjät ovat velvollisia tarkastamaan toistensa varusteet
aina ennen uloshyppyä. Varusteiden tarkastamisesta alkaa varsinainen
hyppysuoritus ja se päättyy maassa suoritettavaan arviointiin.

Lainavarusteilla hyppäämisessä on aina riskinsä. Hyppääjä ei pysty
oppimaan kaikkia eri avausjärjestelmiä automaatiotasolle, vaan joutuu
joka kerta varusteiden muuttuessa keskittymään erityisesti
avaustoimenpiteisiin. Näin lainavarusteilla hyppäävän suoritustaso
laskee hypyn muulta osalta. Lainavarusteilla hypättäessä tulee aina
harjoitella huolellisesti uuden varusteen käyttöä, esimerkiksi apuvarjon
tasku voi olla lainavarjossa tiukempi kuin omassa. Huono
valmistautuminen lainavarusteen käyttöön on ollut myötävaikuttava tekijä
osassa onnettomuuksia. Omat hyppyvarusteet luovat varmuutta hypyille.
Lisäksi niistä huolehtiminen on helpompaa ja niiden kunto tiedetään
aina. Koneessa on syytä tarkkailla myös muiden hyppääjien
hyppyvarusteita. Ajoissa havaittu epäkohta voi estää vaaratilanteen
syntymisen. Varusteet tarkistetaan kolme kertaa ennen uloshyppyä.

 Varusteiden valinta  
---------------------

Varusteet jokainen hyppääjä valitsee itse painonsa, kokemuksensa sekä
kouluttajan ohjeet huomioon ottaen. Varusteita valittaessa on
huomioitava seuraavaa:

-   Henkilökohtaisen vaatetuksen on oltava vuodenaikaan ja
    säähän sovelias. Hyppyvaatteiden on oltava lämpimiä, mutta samalla
    myös joustavia. Turha ja liika vaatetus vaikeuttaa suoritusta sekä
    jäykistää ja hiostuttaa.

-   Varjokokonaisuuden ja automaattilaukaisimen asiakirjat
    on tarkastettava. Pakkausten on oltava alle 12 kk ikäiset ja
    määräaikaistarkastusten on oltava voimassa. Oppilaspäävarjo sekä
    varavarjo ja reppu-valjasyhdistelmä tarkastetaan vuoden välein.
    Automaattilaukaisimet tarkastetaan ja huolletaan 1–4 vuoden välein
    laitteesta riippuen.

-   Varusteet ovat ulkoisesti ehjät ja siistit. Varavarjon vaijerista ja
    irtipäästökaapeleista tarkastetaan myös niiden vapaa
    kulku suojaputkissa.

-   Automaattilaukaisin säädetään tai se käynnistetään.

-   Muista hypyllä tarvittavista varusteista tarkastetaan
    korkeusmittarin, kypärän, suojalasien, koukkupuukon, haalarin,
    sormikkaiden, kenkien ja pelastusliivien(tarvittaessa) kunto,
    toimivuus ja soveltuvuus laskuvarjohyppykäyttöön. Varusteissa ei saa
    olla ulokkeita tai osia, jotka voivat tarttua kiinni.

-   Varusteet ovat sopivat ja säädöt kunnossa. Tarvittaessa valjaiden
    pituussäätöä muutetaan ja haalari jne. vaihdetaan sopivampiin
    huomioiden hyppysuoritus ja sääolosuhteet.

Tarkastukseen on varattava riittävästi aikaa, sillä kiireessä valitut ja
sovitetut varusteet voivat aiheuttaa hypyllä ongelmia. Esimerkiksi
itseaukaisukahva ei ole muuttuneista valjassäädöistä johtuen totutulla
paikalla tai hyppylasit jäävät löysälle ja tippuvat. Huolellinen
ensimmäinen tarkastusvaihe nopeuttaa muita vaiheita.

 Maassa ennen koneen lastaamista  
---------------------------------

Varusteiden toinen tarkastusvaihe suoritetaan, kun varusteet on puettu
päälle. Tarkastus tehdään ennen koneeseen nousua. Varusteiden
tarkastuksessa noudatetaan aina samaa, seuraavassa lueteltua mallia:

-   Varusteet on puettu oikein.

-   Kaikki hypyllä tarvittavat varusteet ovat mukana
    oikeilla paikoillaan. Korkeusmittari on näkyvissä ja nollattu sekä
    koukkupuukko on saatavilla. Kahvat ovat omilla paikoillaan ja
    ne näkyvät.

-   Kaikki lukot, soljet ja hihnat ovat kiinni. Hihnojen päät on
    työnnetty valjaskumilenkkien alta hihnataskuihin.

-   Automaattilaukaisin on päällä ja se on oikein säädetty.

-   Hyppykaveri tarkastaa takaa, että pää- ja varavarjon läpät
    ovat kiinni. Pinnitarkastus suoritetaan, jos läppä tai läpät ovat
    auenneet I vaiheen jälkeen varusteita päälle puettaessa.

Yleisimmät virheet varusteiden pukemisessa löytyvät hihnoista. Ne ovat
joko kierteellä, löysinä tai niiden päät eivät ole valjaskumilenkkien
alla. Myös mittarin asetus on voinut muuttua ja repun läpät aueta, jos
varusteet päälle puettuna on liikuttu varomattomasti. Kypärä, suojalasit
tai sormikkaat unohtuvat helposti, ellei niitä varata ja pueta päälle
ennen tätä tarkastusvaihetta.

 Ennen uloshyppyä  
------------------

Tarkastus ennen uloshyppyä aloittaa varsinaisen hyppysuorituksen.
Tarkastus aloitetaan 100–300 metriä ennen uloshyppykorkeutta.
Tarkastuksessa noudatetaan samaa periaatetta kuin edellisessäkin
vaiheessa. Tarkastus on silmämääräinen ja siinä tehdään vain tarvittavat
muutokset ja kiristykset. Liikkuminen koneessa ja uloshyppy on aina
suoritettava varoen ja varusteita suojaten. Tässä vaiheessa tarkastetaan
seuraavat asiat:

-   Kypärä ja sormikkaat ovat puettuna päälle ja hyppylasit
    kiristettyinä hyppykireyteen.

-   Varavarjon pakkolaukaisuhihnan lukko on kiinni ja paikoillaan.

-   Korkeusmittari näyttää oikein ja on luettavissa. Automaattilaukaisin
    FXC-12000 on JUMP-asennossa.

-   Irtipäästöpampula, varavarjonkahva ja päävarjon avauskahva ovat
    paikallaan sekä näkyvissä (pois lukien BOC eli repun pohjassa
    sijaitseva avauskahva, jonka pitää olla esteettömästi saatavilla,
    tarkista sijainti koskettamalla BOC-avauskahvaa).

-   Rinta- ja reisihihnat ovat kireällä ja mahdolliset lukot
    ovat kiinni.

-   Hyppykaveri tarkastaa takaa, että pää- ja varavarjon läpät
    ovat kiinni. Pinnitarkastus suoritetaan, jos läppä tai läpät
    ovat auenneet. Tarraläpän alla oleva pinni on hyvä tarkastaa aina.

Varusteiden tarkastus ennen uloshyppyä voi huolimattomasti
suunnitellulla hypyllä jäädä kokonaan tekemättä. Rutiinista poikkeaminen
luo hypylle epävarman tunteen, joka aiheuttaa usein hyppysuorituksen
epäonnistumisen. Varjon avautuminen koneessa aiheutuu yleensä turhasta
ja huolimattomasta liikkumisesta tai huonokuntoisesta luupista.
Hyppyovea ei saa koskaan avata, jos koneessa on varjo auki, vaan kaikki
tulevat silloin koneella alas. Varusteiden itsenäinen tarkastus
vaaditaan jokaisella hypyllä tämän koulutuksen jälkeen. Kouluttaja
vastaa edelleen oppilaasta koko jatkokoulutuksen ajan.

Harjoitus 
---------

1.  Suoritetaan tarkastukset opetuksen yhteydessä.

2.  Tutustutaan koneesta mahdollisesti löytyviin paikkoihin, joihin
    hyppyvarusteet voivat takertua.

NOVA-Peruskoulutuksen suoritukset
=================================

<span>2</span>

 8”  
----

###  Oppilaan toiminta  

Käytä tasokoulutuksessa opittuja asioita: suora uloshyppy, asennon
stabilointi uloshypyn jälkeen, korkeuden tarkkailu ja stabiili asento.

###  Oppimistavoitteet  

1.  Stabiili asento 5 sekunnissa

2.  Avaustoimenpiteet oikeaan aikaan (7-10 s uloshypystä)

###  Hyppylennolla  

Tarkista omat varusteesi, ilmatila, pilvet ja huomioi mahdollinen
exit-väli.

###  Hypyn kulku  

TAIVUTA

:   \
    Tee uloshyppy koneesta ottaen välittömästi ilmavirtaan päästyäsi
    hyvä taivutus.\
    Rentouta asento uloshypyn jälkeen\
    Tarkkaile korkeutta\

<!-- -->

8-SEKUNTIA 

:   \
    Aloita avaustoimenpiteet: Näytä avausmerkki.\

<!-- -->

TAIVUTA

:   \
    Varmistetaan taivutus ja asento.\

TARTU

:   \
    Vasen käsi vartalon jatkeeksi ja oikea käsi apuvarjolle, tiukka
    ote.\

<!-- -->

VEDÄ

:   \
    Heitä apuvarjo ilmavirtaan.\
    Palauta perusasento.\

<!-- -->

101

:   \
    Aloitetaan laskeminen alusta vedon jälkeen.\

102..104

:   \
    Varjo avautuu ja tehdään sen lopullinen avaaminen.\

105

:   \
    Vilkaistaan olkapään yli tarvittaessa (turbulenssin poisto).\

<span>2</span>

 5”  
----

###  Oppilaan toiminta  

Käytä tasokoulutuksessa opittuja asioita: suora uloshyppy, asennon
stabilointi uloshypyn jälkeen, korkeuden tarkkailu ja stabiili asento.

###  Oppimistavoitteet  

1.  Avaustoimenpiteet stabiilista asennosta oikeaan aikaan. (4-7
    s uloshypystä)

###  Hyppylennolla  

Tarkista omat varusteesi, ilmatila, pilvet ja huomioi mahdollinen
exit-väli.

###  Hypyn kulku  

TAIVUTA

:   \
    Tee uloshyppy koneesta ottaen välittömästi ilmavirtaan päästyäsi
    hyvä taivutus.\
    Rentouta asento uloshypyn jälkeen\
    Tarkkaile korkeutta\

<!-- -->

5-SEKUNTIA 

:   \
    Aloita avaustoimenpiteet: Näytä avausmerkki.\

<!-- -->

TAIVUTA

:   \
    Varmistetaan taivutus ja asento.\

TARTU

:   \
    Vasen käsi vartalon jatkeeksi ja oikea käsi apuvarjolle, tiukka ote\

<!-- -->

VEDÄ

:   \
    Heitä apuvarjo ilmavirtaan\
    Palauta perusasento.\

<!-- -->

101

:   \
    Aloitetaan laskeminen alusta vedon jälkeen.\

102..104

:   \
    Varjo avautuu ja tehdään sen lopullinen avaaminen.\

105

:   \
    Vilkaistaan olkapään yli tarvittaessa (turbulenssin poisto).\

PL-Peruskoulutuksen suoritukset
===============================

<span>2</span>

 15”  
-----

Avaustoimenpiteet aloitetaan 1200 metrin korkeudessa mittarin mukaan.
Vapaapudotusaika on noin 15 sekuntia. Lisää tästä lähin
avaustoimenpiteisiisi avausmerkki, jolla ilmoitat muille avaavasi
varjosi, eli heilauta käsiäsi ristiin pääsi edessä.

###  Oppimistavoitteet  

1.  Stabiili asento

2.  HD-apuvarjo heitetty oikein ilmavirtaan (jos hypyllä
    tehdään HD-totuttelu)

###  Hyppylennolla  

-   Kertaa suoritus mielessäsi

-   Keskity suoritukseesi

-   3X3 -tarkastus ennen hyppyä
    (\[laskuvarjokalusto-ja-hyppyvarusteet-3x3-tarkastus\] s.)

###  Hypyn kulku  

TAIVUTA

:   \
    Tee uloshyppy koneesta ottaen välittömästi ilmavirtaan päästyäsi
    hyvä taivutus.\
    Rentouta asento uloshypyn jälkeen\
    Tarkkaile korkeutta\

1200 metriä

:   \
    Aloita avaustoimenpiteet: Näytä avausmerkki.\

TAIVUTA 

:   \
    Varmistetaan taivutus ja asento.\

TARTU

:   \
    Vasen käsi kypärän päälle eteen vartalon normaaliksi jatkeeksi ja
    oikea käsi kahvalle, tiukka ote\

VEDÄ

:   \

    -   Veto kahvasta putken tai taskun suuntaan

    -   Palauta perusasento.

101 

:   \
    Aloitetaan laskeminen alusta vedon jälkeen.\

102..104 

:   \
    Varjo avautuu ja tehdään sen lopullinen avaaminen.\

105 

:   \
    Vilkaistaan olkapään yli tarvittaessa (turbulenssin poisto).\

<span>2</span>

 Suora uloshyppy  
-----------------

Tavoitteena on oppia uloshyppy suorana, eli suoraan koneen sisältä
ilmavirtaan.

#### Streeva-kone 

1.  Vasen jalka astinlaudalle.

2.  Kädet oviaukon reunalle.

3.  Kohottaudutaan koneen ulkopuolelle varoen repun osumista koneeseen.

4.  Käännetään rinta koneen etenemissuuntaan.

5.  Ponnistetaan ilmavirran suuntaan taaksepäin.

6.  Taivutus, katse ylös, jalat lähes suorina ja kädet
    taakse delta-asentoon.

7.  Sitä mukaa kun asento kääntyy vaakatasoon, otetaan perusasento.

#### Muut koneet 

1.  Siirrytään oviaukolle kyykkyyn tai seisaalleen, varoen repun
    osumista koneeseen.

2.  Ponnistetaan ilmavirran suuntaan eteenpäin, rinta
    koneen etenemissuuntaan.

3.  Taivutus, jalat lähes suorina ja kädet taakse delta-asentoon.

4.  Sitä mukaa kun asento kääntyy vaakatasoon, otetaan perusasento.

###  Oppimistavoitteet  

1.  Stabiili asento 5 sekunnin kuluessa

2.  Suunnan hallinta, ei tahatonta yli 360° käännöstä.

###  Hyppylennolla  

-   Kertaa suoritus mielessäsi

-   Keskity suoritukseesi

-   3X3 -tarkastus ennen hyppyä
    (\[laskuvarjokalusto-ja-hyppyvarusteet-3x3-tarkastus\] s.)

###  Hypyn kulku  

TAIVUTA

:   \
    Tee uloshyppy koneesta ottaen välittömästi ilmavirtaan päästyäsi
    hyvä delta-asento.\
    Asennon käännyttyä vaakatasoon (tyypillisesti noin 5
    sekunnin jälkeen) ota perusasento\
    Tarkkaile korkeutta\

1200 metriä

:   \
    Aloita avaustoimenpiteet.\

<span>2</span>

 Sukellusuloshyppy  
-------------------

Koneesta sukelletaan ulos ja pidetään suunta.

#### Streeva-kone 

1.  Oikea jalka astimelle, varpaat peräsimen suuntaan.

2.  Kädet oviaukon reunalle.

3.  Kohottaudutaan koneen ulkopuolelle varoen repun osumista koneeseen.

4.  Käännytään koneen peräsintä kohti.

5.  Sukelletaan ilmavirran suuntaan taaksepäin, rinta ilmavirtaan.

6.  Taivutus, jalat koukkuun ja kädet eteen leveälle.

7.  Sitä mukaa kun asento kääntyy vaakatasoon, otetaan perusasento.

#### Muut koneet 

1.  Siirrytään oviaukolle kyykkyyn tai seisaalleen, varoen repun
    osumista koneeseen.

2.  Sukelletaan ilmavirran suuntaan taaksepäin, rinta ilmavirtaan.

3.  Taivutus, jalat koukkuun ja kädet eteen leveälle.

4.  Sitä mukaa kun asento kääntyy vaakatasoon, otetaan perusasento.

###  Oppimistavoitteet  

1.  Stabiili asento 5 sekunnin kuluessa

2.  Suunnan hallinta, ei tahatonta yli 360° käännöstä.

###  Hyppylennolla  

-   Kertaa suoritus mielessäsi

-   Keskity suoritukseesi

-   3X3 -tarkastus ennen hyppyä
    (\[laskuvarjokalusto-ja-hyppyvarusteet-3x3-tarkastus\] s.)

###  Hypyn kulku  

TAIVUTA

:   \
    Tee sukellus-uloshyppy\
    Pidä asentosi symmetrisenä, jalat koukussa\
    Asennon käännyttyä vaakatasoon (tyypillisesti noin 5
    sekunnin jälkeen) ota perusasento\
    Tarkkaile korkeutta\

1200 metriä

:   \
    Aloita avaustoimenpiteet.\

<span>2</span>

 360° käännökset  
-----------------

Uloshypyn jälkeen tehdään hallittu 360 asteen käännös.

1.  Otetaan kiintopiste horisontista.

2.  Painetaan hartialinja alas halutun käännöksen suuntaan.

3.  Otetaan perusasento ennen kiintopistettä.

4.  Vähän ennen kiintopistettä tehdään pieni vastaliike, jotta käännös
    pysähtyy täsmällisesti.

Pidä taivutus koko käännöksen ajan. Tarkkaile korkeutta.

###  Oppimistavoitteet  

1.  360° käännös sovittuun suuntaan ja hallittu pysäytys.

2.  Asento säilyy stabiilina.

###  Hyppylennolla  

-   Kertaa suoritus mielessäsi

-   Keskity suoritukseesi

-   3X3 -tarkastus ennen hyppyä

###  Hypyn kulku  

TAIVUTA

:   \
    Tee uloshyppy koneesta\
    Asennon käännyttyä vaakatasoon (tyypillisesti noin 5
    sekunnin jälkeen) ota perusasento\
    Ota kiintopiste maasta/horisontista ja tee 360° käännös sovittuun
    suuntaan\
    Tarkkaile korkeutta, toista harjoitus jos korkeutta on riittävästi.\

1600 metriä

:   \
    Lopeta työskentely ja valmistaudu päävarjon avaamiseen.\

1200 metriä

:   \
    Aloita avaustoimenpiteet.\

<span>2</span>

 Tynnyri ja takavoltti  
-----------------------

####  Tynnyri  

Tynnyri on freeasentojen perusliike, sillä isommilla freekuvilla purun
jälkeen liu’uttaessa voidaan tekemällä liu’usta tynnyri tarkastaa vapaa
ilmatila ennen avausta. Tynnyrissä on tarkoitus kääntyä vatsaltaan
kyljen kautta täysi vaakakierre.

Tynnyri tehdään seuraavasti:

1.  Otetaan perusasento.

2.  Viedään toinen käsi vartalon lähelle tai alle.

3.  Kierretään vartaloa siten, että lähelle tuodun käden puolta
    painetaan alaspäin.

4.  Asennon käännyttyä selälleen jatketaan liikettä vielä toisen
    kyljen ympäri.

5.  Palautetaan perusasento.

####  Takavoltti  

Takavoltissa tehdään voltti vaaka-akselin ympäri taaksepäin.

Takavoltti tehdään seuraavasti:

1.  Otetaan perusasento.

2.  Vedetään jalat nopeasti yhteen koukkuun.

3.  Painetaan käsillä alaspäin ilmavirtaa vasten.

4.  Pään ollessa alaspäin palautetaan perusasento.

Kädet pidetään perusasennossa suorina, hieman sivuille käännettyinä.
Jalat laitetaan yhteen ja koukkuun vartalon alle. Painetaan käsillä
alaspäin ilmavirtaa vasten. Pysäytys tapahtuu palauttamalla perusasento.
Jalkojen nopea ja yhtaikainen tuonti vartalon alle takaa voltin
onnistumisen. Käsillä autetaan ympäri menoa ja estetään asennon
kallistuminen sivulle.

###  Oppimistavoitteet  

-   Asento saadaan hallintaan liikkeiden jälkeen.

###  Hyppylennolla  

-   Kertaa suoritus mielessäsi.

-   Keskity suoritukseesi.

-   3X3 -tarkastus ennen hyppyä.

###  Hypyn kulku  

TAIVUTA

:   \
    Tee uloshyppy koneesta\
    Asennon käännyttyä vaakatasoon (tyypillisesti noin 5
    sekunnin jälkeen) ota perusasento\
    Tee tynnyri\
    Tarkkaile korkeutta\
    Tee takavoltti\
    Tarkkaile korkeutta\
    Mikäli korkeutta on vielä yli 1800 metriä, toista harjoitus.\

1800 metriä

:   \
    Lopeta työskentely ja valmistaudu päävarjon avaamiseen.\

1200 metriä

:   \
    Aloita avaustoimenpiteet.\

<span>2</span>

Peruskoulutuksen muut suoritukset
=================================

<span>2</span>

 Selkälento  
------------

Selkälennossa rintahihnassa oleva korkeusmittari ei välttämättä näytä
oikein.

###  Oppilaan toiminta  

-   Harjoittele suorituksen vaiheet:

    1.  Käännetään asento kyljelleen käyttämällä kättä vartalossa

    2.  Taivutetaan samalla asento väärinpäin, istuma-asentoon, jalat
        koukistettuina

    3.  Lennetään muutama sekunti selällään (huomioidaan korkeus)

    4.  Käännetään asento perusasentoon taivuttamalla

###  Oppimistavoitteet  

1.  Pääsy perusasennosta selkälentoon

2.  Asennon hallinta selällään (pieni kääntyminen ok, lattakierre ei)

###  Hyppylennolla  

-   Kertaa suoritus mielessäsi

-   Keskity suoritukseesi

-   3X3 -tarkastus ennen hyppyä

###  Hypyn kulku  

TAIVUTA

:   \
    Tee uloshyppy koneesta ottaen välittömästi ilmavirtaan päästyäsi
    hyvä taivutus.\
    Rentouta asento uloshypyn jälkeen\
    Ota ensin perusasento ja käänny tämän jälkeen selälleen\
    Tarkkaile korkeutta\
    Muutaman sekunnin jälkeen käännä asento takaisin mahalleen
    perusasentoon\
    Mikäli korkeutta on vielä yli 1800 metriä, toista harjoitus.\

1800 metriä

:   \
    Lopeta työskentely ja valmistaudu päävarjon avaamiseen.\

1200 metriä

:   \
    Aloita avaustoimenpiteet.\

<span>2</span>

 Liuku  
-------

Liu’un tavoitteena on liikkua vaakatasossa mahdollisimman kauaksi muihin
hyppääjiin nähden samalla, kun pudotaan alaspäin. Liuku ei ole siis
syöksyä tai tikkaamista. Putoamisnopeus voi kasvaa liu’un aikana.
Korkeuden tarkkailu on tärkeää, sillä liu’un pysäytys vaatii myös
aikansa. Varjon avaamista suoraan liu’usta ei suositella. Hyvä liuku on
ensiarvoisen tärkeä taito laskuvarjohyppääjällä, sillä ainoastaan
hyvällä liu’ulla pystyy varmistamaan riittävän välimatkan muihin
hyppääjiin purun jälkeen.

Liuku tehdään seuraavasti:

1.  Otetaan kiintopiste edestä, maasta.

2.  Oikaistaan jalat nilkkoja myöten.

3.  Viedään kädet sivuille taakse, lähelle vartaloa.

4.  Painetaan olkapäät alas eteen.

5.  Ohjataan liukusuuntaa kämmenillä.

6.  Tarkkaillaan korkeutta, muita hyppääjiä sekä liu’utaan
    kohti kiintopistettä.

7.  Palautetaan perusasento rauhallisesti ottamalla ensin taivutus ja
    sen jälkeen kädet ja jalat perusasentoon

###  Oppilaan toiminta  

-   Ota selvää hyppylinjan suunnasta, jotta osaat valita oikean
    liukusuunnan (poispäin linjasta).

###  Oppimistavoitteet  

1.  Liu’u sovittuun suuntaan ja pysy suunnassa

2.  Liuku liikkuu eteenpäin

3.  Liuku ei nyöki

###  Hyppylennolla  

-   Kertaa suoritus mielessäsi

-   Keskity suoritukseesi

-   3X3 -tarkastus ennen hyppyä

###  Hypyn kulku  

TAIVUTA

:   \
    Tee uloshyppy koneesta ottaen välittömästi ilmavirtaan päästyäsi
    hyvä taivutus.\
    Rentouta asento uloshypyn jälkeen\
    Käänny liukusuuntaan, ota liukuasento ja liu’u noin 5 sekuntia\
    Pysäytä liuku\
    Tarkkaile korkeutta\
    Mikäli korkeutta on vielä jäljellä, käänny 180° ja toista liuku.\

1600 metriä

:   \
    Lopeta työskentely ja valmistaudu päävarjon avaamiseen.\

1200 metriä

:   \
    Aloita avaustoimenpiteet.\

<span>2</span>

 FS-liuku  
----------

FS-liuku on liikesarja, joka suoritetaan jokaisen FS-hypyn lopuksi.
Liikesarjassa annettavilla merkeillä viestitään kanssahyppääjille niitä
toimenpiteitä, mitä on aikomus seuraavaksi tehdä.

###  Oppilaan toiminta  

FS-liuku sisältää seuraavan liikesarjan:

1.  Purkumerkki

2.  Käännös 180°

3.  Muutaman sekunnin liuku

4.  Ilmatilan tarkastus

5.  Avausmerkki

6.  Harjoitusveto

###  Oppimistavoitteet  

1.  Tee kaikki FS-liukuun liittyvät merkit ja tarkastukset

2.  Tee liuku, joka liikkuu eteenpäin

3.  Käännös on 180° ja liuku pysyy suunnassa

###  Hyppylennolla  

-   Kertaa suoritus mielessäsi

-   Keskity suoritukseesi

-   3X3 -tarkastus ennen hyppyä

###  Hypyn kulku  

TAIVUTA

:   \
    Tee uloshyppy koneesta ottaen välittömästi ilmavirtaan päästyäsi
    hyvä taivutus.\
    Rentouta asento uloshypyn jälkeen\
    Ota maasta/horisontista kiintopiste ja aloita FS-liuku\
    Tee liikesarja ja päätä liike harjoitusvetoon\
    Tarkista korkeus\
    Mikäli korkeutta on vielä jäljellä, toista FS-liuku.\

1600 metriä

:   \
    Lopeta työskentely ja valmistaudu päävarjon avaamiseen.\

1200 metriä

:   \
    Aloita avaustoimenpiteet.\

Yhteenveto: Jatkokoulutus
=========================

<span>2</span>

Tässä vaiheessa olet jo itsenäinen oppilas etkä enää välttämättä
tarvitse kouluttajaa koneeseen. Koulutuspäällikön luvalla voit käyttää
hypätessä omia varusteitasi. Tärkein tavoitteesi vapaapudotuksessa on
oppia turvallisen ryhmähyppäämisen perusteet. Voit myös kokeilla
erilaisia hyppylajeja, kuten freehypyt. Varjon varassa keskityt
kuvunkäsittelyyn ja tarkkuuslaskeutumisiin.

 Hyppysuoritukset  
------------------

Hyppysuoritukset voidaan hypätä kouluttajan valitsemassa järjestyksessä.

-   5 ryhmähyppyä (\[jatkokoulutuksen-suoritukset-ryhmahyppy\] s.)

-   3 kuvunkäsittelyhyppyä
    (\[jatkokoulutuksen-suoritukset-kuvunkasittelyhyppy\] s.) Jos
    oppilas ottaa käyttöön omat varusteet tai käyttää varjoa, jota ei
    ole tarkoitettu alkeis- tai peruskoulutukseen, suoritetaan
    kuvunkäsittelyhypyt ennen muita suorituksia.

-   Vapaavalintaisia hyppyjä siten, että A-lisenssiin vaadittavat 25
    itseavaushyppyä saadaan täyteen. Kokeillaan freehyppäämistä
    (\[free-hyppaaminen\] s.) tai kouluttaja valitsee oppilaan
    osaamiseen ja kehityskohteisiin sopivimman suorituksen. Hypyillä on
    oltava oppimistavoite, pelkkiä täytehyppyjä ei tule hypätä.

    -   NOVA 2 kpl

    -   PL 5 kpl

-   Koehyppy (\[jatkokoulutuksen-suoritukset-koehyppy\] s.)

 Muut suoritukset  
------------------

-   5 tarkkuuslaskeutumista hyppysuoritusten yhteydessä, laskeutuminen
    25 metrin säteelle kouluttajan osoittamasta paikasta.

-   Pakkaustaidonnäyte (Voidaan suorittaa koulutusorganisaatiosta
    riippuen myös aikaisemmassa vaiheessa.)

-   Oppilasvarjon pakkaustarkastusnäyte

-   A-lisenssin teoriakoe. Kokeessa on tulee osata kaikki tähän mennessä
    luettu ja harjoiteltu sekä laskuvarjohyppäämistä koskevat lait,
    määräykset ja ohjeet (\[maaraykset-lait-ja-ohjeet\] s.).

 Suoritusten aikarajat  
-----------------------

Jos jatkokoulutuksen aikana oppilaalle tulee 30 vrk tai sitä pidempi
hyppytauko, hänen on hypättävä totutteluhyppynä 15” ennen seuraavaa
ohjelman mukaista hyppyä. Hyppymestari voi määrätä muitakin suorituksia.

FS-kuviohyppääminen 
===================

<span>2</span>

Jatkokoulutuksen FS-harjoitusohjelma (Formation Skydiving, kuviohyppy)
sisältää 9 hyppyä ja niihin liittyvät tekniikat. Koulutusohjelman mukaan
oppilaan tulee hypätä vähintään 5 ryhmähyppyä. Enemmänkin on mahdollista
hypätä, jos hyppää FS-hyppyjä myös valinnaisilla suorituksilla.
Ohjelmassa on tarkoitus siirtyä seuraavaan hyppyyn vasta, kun edellisen
hypyn tavoite on saavutettu. Kaikki hypyt harjoitellaan maassa sekä
pystyssä että laudoilla, jotta vapaapudotusaika tulisi käytettyä
mahdollisimman tehokkaasti.

 Turvallisuus  
--------------

FS-hyppäämisessä on monia huomioon otettavia turvallisuusasioita, koska
mukana on useita hyppääjiä lähellä toisiaan. Koneessa hyppykaverin
hyppyvarusteiden tarkkailu kuuluu asiaan. Uloshypyssä on katsottava
tarkkaan mistä otteet otetaan, ettei ote ole vahingossa esimerkiksi
varavarjon kahvasta. Uloshyppy on aina suunniteltava ja harjoiteltava
lentokoneella tai uloshyppysimulaattorilla. Jos uloshyppy epäonnistuu,
on kaikkien tiedettävä mitä silloin tehdään. Tästä pitää sopia
etukäteen.

Vapaapudotuksessa on vaarana, että joudutaan toisen hyppääjän ala- tai
yläpuolelle. Törmäykset voivat joskus olla koviakin, ja sen vuoksi on
aina käytettävä kovaa kypärää. Myöhemmässä vaiheessa myös
tarkoitukselliset liikkeet voivat olla niin nopeita ja rajuja, että
kovaa kypärää tarvitaan suojaamaan päätä esimerkiksi toisen jaloilta.

Vastuu korkeuden tarkkailusta ja purkamisesta kuuluu kaikille.
Oppilas-FS-hypyillä purkukorkeus on vähintään 1600 metriä, ja ainakin
kahdella ensimmäisellä hypyllä 1800 metriä. Hypyn purkaminen oikeassa
korkeudessa on oppilaan tehtävä. Purkumerkki näytetään selvästi, jonka
jälkeen käännytään ja liu’utaan vapaaseen ilmatilaan. On tärkeää
opetella hyvä, kantava liuku heti alusta lähtien, koska se vähentää
törmäämisriskiä ja lisää näin turvallisuutta. Ylä- ja alapuolinen
ilmatila täytyy tarkastaa ja näyttää avausmerkki aina ennen avausta.

Hypättäessä muiden kanssa on aina oltava varautunut väistämään heti
avauksen jälkeen (viedään kädet takimmaisille kantohihnoille heti varjon
avautumisen jälkeen). Kun taivaalla on paljon ihmisiä samaan aikaan, on
ohjauksen selkeys tärkeää; nopeat, yllättävät liikkeet saattavat haitata
muiden lentämistä.

 Katsekontakti  
---------------

FS-hyppäämisen tärkein perusasia on katse. Katse on ainoa keino
kommunikoida ilmassa.

Katsetta käyttäen säilytetään myös kiintopiste hyppykaverissa tai
muodostelman keskipisteessä. Yleisin syy tasoeroihin ja vaakaetäisyyden
syntymiseen on katsekontaktin puuttuminen, koska vartalo pyrkii
liikkumaan katseen suuntaan.

 Perusasento  
-------------

Kaikki liikkeet aloitetaan perusasennosta, *boxista*.
(\[perusliikkeet-vapaassa-perusasento\] s.)

 Liikkuminen vaakatasossa  
--------------------------

Liikkuminen eteenpäin tapahtuu ojentamalla jalkoja suoremmiksi. Liikettä
voi tehostaa siirtämällä samanaikaisesti käsiä kyynärpäistä taaksepäin.

![image](/kuvat/Asento-liikeeteen.png)

Liikkuminen taaksepäin tapahtuu työntämällä käsiä eteenpäin ja
koukistamalla samanaikaisesti polvia.

![image](/kuvat/Asento-liiketaakse.png)

 Liikkuminen alas- ja ylöspäin  
-------------------------------

Alas- ja ylöspäin liikkumista käytetään hyppykaverin kanssa samalla
tasolla pysymiseen. Katsekontakti pariin täytyy säilyttää koko ajan.
Pystysuoraan liikkumiseen käytetään taivutuksen lisäämistä (alaspäin
suuntautuva liike) tai negatiivista taivutusta (ylöspäin suuntautuva
liike, kupitus).

![image](/kuvat/Asento-liikeylos.png)

![image](/kuvat/Asento-liikealas.png)

 Käännökset  
------------

Paikallaan pysyvä käännös perustuu käsien ja jalkojen samanaikaisiin
liikkeisiin; keskivartalo pysyy suorassa linjassa koko käännöksen ajan.
Käännös tehdään painamalla toisen puolen kättä ja vastakkaisen puolen
jalkaa alaspäin. Käännöksen pysäyttäminen vaatii käsien ja jalkojen
nopean ja terävän vastaliikkeen ja sen jälkeen asennon palautuksen
perusasentoon. Käyttämällä enemmän käsiä kuin jalkoja saadaan aikaiseksi
käännös polvien ympäri. Käyttämällä enemmän jalkoja kuin käsiä saadaan
aikaan käännös ylävartalon ympäri.

 Liikkuminen sivuttain  
-----------------------

Sivuttaisliikkeen aikaansaamiseksi kallistetaan vartaloa liikkeen
suuntaan. Liikkeen pysäyttäminen vaatii vastaliikkeen eli kallistuksen
toiseen suuntaan ennen perusasennon palauttamista.

 Otteiden ottaminen ja kuviossa lentäminen  
-------------------------------------------

Otteita otettaessa on aina oltava samalla tasolla sen kanssa, josta
otteita otetaan. Otteet otetaan joko ranteista tai gripeistä. Otteen on
oltava napakka, mutta siinä ei saa olla vetoa. Ote on muodostelman
viimeistelyä/kasaamista, eli hetkellinen pysäytys ennen muodostelman
purkua, josta jatketaan seuraavaan muodostelmaan. Otteessa ei roikuta,
vaan lennetään aktiivisesti omaa paikkaa ja ollaan valmiina siirtymään
seuraavaan muodostelmaan.

 Hyppyohjelma  
--------------

FS-harjoitusohjelma sisältää yhdeksän hyppyä ja niihin liittyvät
tekniikat. Kouluttaja valitsee ohjelman hypyistä kyseiseen
koulutusvaiheeseen sopivimman.

###  Hyppy 1: Liikkuminen eteenpäin  

Uloshypyn jälkeen rentoudutaan, otetaan perusasento ja käännytään paria
kohti. Lennetään eteenpäin parin luo, otetaan ranneotteet ja perusasento
sekä tarkastetaan korkeus. Lennetään kuviossa oikein. Kun pari antaa
merkin, päästetään otteet. Pari odottaa 2 sekuntia ja liikkuu muutaman
metrin taaksepäin. Toistetaan liike eteenpäin.

![image](/kuvat/FS-1.png)

###  Hyppy 2: Liikkuminen eteen- ja taaksepäin  

Uloshypyn jälkeen rentoudutaan, otetaan perusasento ja käännytään paria
kohti. Lennetään parin luo ja otetaan ranneotteet ja perusasento.
Lennetään kuviossa oikein. Tarkastetaan korkeus ja päästetään otteet kun
vetoa ei ole. Odotetaan 2 sekuntia ja liikutaan muutama metri
taaksepäin. Toistetaan eteen – taakse -liikettä.

![image](/kuvat/FS-2.png)

###  Hyppy 3: Liikkuminen ylös- ja alaspäin  

Lennetään parin luo ja otetaan otteet. Tarkastetaan korkeus ja lennetään
kuviossa oikein. Pari antaa merkin otteiden irrottamiseksi, kupittaa ja
liikkuu ylöspäin metrin. Vähennetään taivutusta, kupitetaan metri
ylöspäin parin tasalle ja otetaan perusasento. Pari taivuttaa ja liikkuu
metrin alaspäin. Lisätään taivutusta, jotta päästään parin tasalle ja
otetaan perusasento. Hypyllä ei oteta enää otteita. Pari pitää
etäisyyden hypyn aikana muutamassa metrissä, jotta voidaan kupitettaessa
kääntää päätä alaspäin ja silti pitää katsekontakti pariin. Pidetään
asento koko ajan symmetrisenä. Toistetaan liikettä.

![image](/kuvat/FS-3.png)

###  Hyppy 4: Pystysuora liikkuminen yhdistettynä eteenpäin liikkeeseen  

Lennetään parin luo ja otetaan otteet. Pari peruuttaa pari metriä ja
kupittaa ylöspäin metrin. Kupitetaan, lennetään eteenpäin parin luo ja
otetaan perusasento. Otetaan otteet ja lennetään kuviossa oikein. Pari
peruuttaa pari metriä ja taivuttaa alaspäin metrin. Taivutetaan,
lennetään eteenpäin parin luo ja otetaan perusasento. Otetaan otteet ja
lennetään kuviossa oikein. Kun tehdään liike, niin pyritään aina ensin
liikkumaan pystysuoraan samalle tasolle parin kanssa ja vasta sitten
eteenpäin otetta varten. Pidetään katsekontakti pariin koko ajan.
Toistetaan liikettä.

![image](/kuvat/FS-4.png)

###  Hyppy 5: 90° käännös  

Käännöksissä paria pidetään kiintopisteenä. Käännökset tehdään
puolitähdestä avohaitariin ja siitä takaisin puolitähteen. Lennetään
parin luo ja otetaan otteet. Pari antaa merkin, jonka jälkeen irrotetaan
vasemman käden ote ja muodostelma avataan 90° puolitähdeksi. Kun
otteessa ei ole vetoa, annetaan merkki. Päästettäessä ote odotetaan
hetki ennen kuin aloitetaan liike. Käännytään 90° oikealle ja otetaan
ote vasemmalla kädellä (avohaitariin). Annetaan merkki ja käännytään
takaisin puolitähteen. Pidetään huoli, että otteita otettaessa ollaan
samalla tasolla parin kanssa. Kuviosta toiseen liikuttaessa tehdään
ensin oikea liike ja vasta sitten otetaan otteet. Kun otetaan ote,
varmistetaan, että se on kevyt ja että lennetään paikalla eikä otteessa
roikuta. Toistetaan liikettä.

![image](/kuvat/FS-5.png)

###  Hyppy 6: 180° käännös  

Lennetään parin luo ja otetaan otteet. Käännytään 90° oikealle ja
pysähdytään ilman otteita olevaan sidebody-muodostelmaan. Pidetään
etäisyyttä ja kulmaa 2 sekuntia. Käännytään 180° vasemmalle
vastakkaiseen sidebody-muodostelmaan pitäen paria kiintopisteenä.
Pidetään etäisyyttä ja kulmaa 2 sekuntia. Pysähdytään käännösten
välillä, jotta pystytään keskittymään ja jotta käännökset eivät alkaisi
mennä yli halutun astemäärän. Jos ajaudutaan sivuttain poispäin parista,
niin käännytään välittömästi paria kohti ja jatketaan käännöksiä toiseen
suuntaan. Toistetaan liikettä.

![image](/kuvat/FS-6.png)

###  Hyppy 7: 360° käännös  

Lennetään parin luo ja otetaan otteet. Parin annettua merkin käännytään
360° oikealle. Käytetään jalkoja käännökseen. Muistetaan perusasennon
symmetrisyys, aloitus – lähestyminen – pysäytys ja otetaan otteet.
Käännytään 360° vasemmalle. Ollaan kärsivällisiä ja odotetaan ennen
käännöksen aloittamista, että kuvio on purettu ja että parin kanssa
lennetään vierekkäin samalla tasolla. Muistetaan, että liike tulee
hidastaa hyvissä ajoin, jottei kääntyminen mene yli halutun astemäärän.
Toistetaan liikettä.

![image](/kuvat/FS-7.png)

###  Hyppy 8: Liikkuminen sivuttain  

Liike tehdään parin edessä aloittaen tähdestä ja liikkuen siitä
sivuttain avohaitariin, jonka jälkeen toisen puolen avohaitariin ja taas
takaisin tähteen. Lennetään parin luo ja otetaan otteet. Liikutaan
oikealle vartalonmitan verran, pysäytetään ja otetaan ote. Liikutaan
vasemmalle kahden vartalonmitan verran, pysäytetään ja otetaan ote.
Toistetaan liikettä.

![image](/kuvat/FS-8.png)

###  Hyppy 9: Lähestyminen sivuttain  

Liike tehdään parin edessä aloittaen tähdestä ja tehden 90° käännös
oikealle ja sen jälkeen liikkuen sivulle paria kohden, jotta hän saa
otteet. Tämän jälkeen pari antaa merkin ja irrottaa otteet. Lennetään
parin luo ja otetaan otteet. Käännytään vasemmalle 90° ja liikutaan
sivuttain parin luo. Pari antaa merkin ja irrottaa otteet. Muistetaan
käyttää koko vartaloa sivuttain liikkeessä. Pyritään tekemään käännökset
aina rauhallisesti, jotta ei käännytä yli. Toistetaan liikettä.

![image](/kuvat/FS-9.png)

Free-hyppääminen 
================

<span>2</span>

Freehyppyjen tarkoituksena on perehtyä vapaan lentämisen alkeisiin.
Harjoitushyppyjä ei saa ottaa liian vakavasti, sillä tarkoitus on antaa
joitakin vinkkejä siitä, miten jatkossa kannattaa harjoitella
perusasennosta poistumista. Freekoulutushyppyjen tarkoitus ei niinkään
ole opettaa jotain yksittäistä lentoasentoa, vaan tutustuttaa oppilas
lentämiseen erilaisissa asennoissa, oppia hallitsemaan vartaloaan
muussakin asennossa kuin perusasennossa sekä oppia palautumaan
yllättävistä asennoista stabiiliin perusasentoon. Ensimmäinen vaihe
freelentämisen harjoittelussa on vatsallaan pysyminen. Kun tämä
hallitaan, voidaan ruveta harjoittelemaan muissa asennoissa lentämistä.
Seuraavissa teoriaosuuksissa käydään läpi muutamia freeperusasentoja ja
-liikkeitä sekä annetaan perusteet niiden harjoitteluun.

 Sittis  
--------

Katso sittisasennon perusasiat Freeoppaan puolelta
(\[freefly-lentoasennot-sittiksen-perusasento\] s.). Siellä myös
vinkkejä asentoon siirtymiseen.

 Stand up  
----------

Kun pysytään istuallaan vapaapudotuksessa, on siitä helppo harjoitella
seisovaa asentoa eli stand upia. Stand upissa hyppääjä putoaa erittäin
suurella nopeudella (korkeuden tarkkailu) seisovassa asennossa kädet
sivuille ojennettuina.

Siirtyminen sittiksestä stand upiin tapahtuu seuraavasti:

-   Tarkastetaan korkeus ja viedään jalat alas yhteen.

-   Pidetään katse edelleen horisontissa tai hivenen sen alapuolella. Ei
    katsota missään tapauksessa suoraan alaspäin jalkoihin, sillä se
    aiheuttaa muutoksen vartalolinjassa.

Pidetään stand upia muutama sekunti ja siirrytään takaisin sittikseen.

 Palloasento  
-------------

Palloasennolla (ball position / recovery position) tarkoitetaan asentoa,
johon freehyppäämisessä pyritään palautumaan, mikäli menetetään asennon
hallinta esimerkiksi sittiksessä tai stand upissa. Asennossa hyppääjä
käpertyy osittain palloksi, eli vetää jalat sisään ja koukistaa käsiä
kyynärvarsista 90 asteen kulmaan eteenpäin, jolloin asento kääntyy
putoamaan hieman selälleen takapainoisesti takapuoli maata kohti. Tällä
asennolla koetetaan pitää sama putoamisvauhti kuin useimmilla
freekuvilla. Recovery positionin käyttäminen lisää turvallisuutta, kun
ilmassa on useampia freehyppääjiä. Jos sittiksen kaatuessa hyppääjä
stabiloi itsensä suoraan perusasentoon mahalleen, hänen vauhtinsa
hidastuu huomattavasti, ja tämä lisää törmäysriskiä. Oppilassuorituksena
recovery positionia on hyvä alkaa harjoitella heti alusta alkaen:
sittiksen / muun freeliikkeen kaatuessa otetaan recovery position ja
pyritään palautumaan siitä takaisin sittikseen painamalla jalkoja
ilmavirtaan ja levittämällä asento sittikseen. Recovery positionia
voidaan harjoitella esimerkiksi menemällä kyykkyyn ja painamalla
rintakehä reisiä vasten ja samanaikaisesti ottamalla käsiä hieman sisään
ja kääntämällä kyynärvarret 90 astetta kyynärpäistä eteenpäin.

 Turvallisuus  
--------------

Freehyppyjen turvallisuuteen liittyviä asioita on lueteltu seuraavassa:

-   Tarkkaillaan korkeutta, sillä monissa freeasennoissa putoamisvauhti
    on erittäin kova.

-   Lopetetaan harjoittelu viimeistään 1400 metrin korkeudessa ja
    palataan perusasentoon.

-   Selällään tai istualtaan lennettäessä saattaa rintahihnassa oleva
    korkeusmittari näyttää väärin. Käsimittarin käyttäminen
    on suositeltavaa.

-   Työskennellään aina poikittain lennettyyn hyppylinjaan nähden, sillä
    monet freeasennot saattavat väärin tehtyinä ruveta
    ajelehtimaan (liukumaan). Poikittain linjaan nähden työskenneltäessä
    ei ajelehdita muiden hyppääjien alle tai päälle.

-   Freehypyillä on ensiarvoisen tärkeää, että valjaat ovat sopivat,
    joten sovitetaan valjaat kunnolla ja kiristetään valjaat tiukalle,
    jotta ne eivät pääse liikkumaan päällä vapaan aikana.

-   Kun puetaan varusteita päälle, pidetään huoli siitä, että kaikki
    ylipitkät valjashihnat on niputettu kumilenkeillä
    tarpeeksi tiukasti.

-   Varmistetaan, etteivät vaatteet pääse kahvojen ja
    pampuloiden päälle.

-   Pidetään huoli, että apuvarjo on tiukasti taskussaan.

-   Joskus selällään tai istualtaan lennettäessä reisihihnat saattavat
    liukua polvitaipeisiin. Tämän estää reisihihnojen välissä haaran
    kohdalla oleva kumilenkki. Pyydetään kalustohenkilöä ompelemaan
    kuminauha jalkahihnoihin, jos sellaista ei ole.

-   Muistetaan pysyä hypyn etukäteissuunnitelmassa.

Headdown eli pää alaspäin lentäminen on oppilasvarusteilla kielletty!
Varusteita ei ole suunniteltu eikä mitoitettu siihen tarkoitukseen.

 Hyppyohjelma  
--------------

Harjoitellaan kutakin suoritusta kouluttajan ohjeiden mukaisesti
harjoitusvaljaissa tai maassa ennen varsinaista suoritusta.

###  Hyppy 1: Puhdas sittisharjoittelu  

Opetellaan istuvaa perusasentoa ja sittisasennon menetyksen yhteydessä
palloasennon käyttöä freehypyillä.

###  Hyppy 2: Sittis ja raajojen kontrolli  

Poljetaan jaloilla vuoron perään ja heilutellaan käsiä. Tavoitteena on
oppia raajojen hallintaa sittisasennossa.

###  Hyppy 3: Sittiskäännökset  

Opetellaan sittiskäännöksiä.

Kuvunkäsittely oppilaana 
========================

<span>2</span>

 Tarkkuushyppy oppilassuorituksena  
-----------------------------------

Oppilastarkkuuden tarkoituksena on opettaa varjon hallintaa ja kehittää
korkeuden ja etäisyyden arviointikykyä. Tavoitteena olisi se, että
jatkokoulutusvaiheessa oppilas osaisi laskeutua turvallisesti lähelle
suunniteltua pistettä. Ohjauskuviot ja finaalin aloituspiste tulee
suunnitella ja käydä mielessä läpi etukäteen. Laskeutumiskuvion voi
lentää puolijarruilla, jotta tuulen vaihteluihin voidaan reagoida.
Perusosa ajetaan siten, että finaaliin (tuulilinjalle) käännytään
tuulesta riippuen 50–100 metriä maalin takana. Finaali aloitetaan noin
100 metrin korkeudesta. Finaalin alussa säädetään lähestymiskulma
oikeaksi joko jarruttamalla tai nostamalla. S-mutkia ei saa tehdä
etenkään, jos ilmassa on muitakin hyppääjiä. Valmistautuminen
loppuvetoon aloitetaan 30–50 metrin korkeudessa, jolloin viimeistään
tulee jarrutusta keventää eli käsiä nostaa ylemmäs. Ohjauslenkkejä ei
saa nostaa jarrutustilasta täysiliitoon nopeasti, sillä tällöin varjon
vajoamisnopeus kasvaa hetkellisesti ja liian matalalla se voi olla
kohtalokasta. Turvallisuus on pidettävä kaiken aikaa mielessä. Varjon
sakkauttamista on varottava, eikä matalalla saa tehdä jyrkkiä
käännöksiä.

###  Hypyn suunnittelu  

Myös tarkkuushypyssä hypyn huolellinen suunnittelu etukäteen on tärkeää.
Maassa tulee tarkkailla sääolosuhteiden, erityisesti tuulen suunnan ja
voimakkuuden kehittymistä. Muiden hyppääjien suorituksia seuraamalla voi
havaita mahdolliset nostavat tai laskevat ilmavirtaukset sekä
turbulenssit. Ennen hypylle lähtöä selvitetään uloshyppypaikka, sektori,
josta laskeutumisalueelle pääsee sekä alustavasti ohjauskuviot ja
finaalin aloituspiste.

###  Uloshyppy, avaus ja alkulähestyminen  

Uloshypyn ja avauksen jälkeen alkulähestymisen aikana tulee varmistaa
pääsy laskeutumisalueelle.

###  Lähestymiskuvio  

Lähestymiskuvion aikana maali ja tuulipussi tulee pitää kaiken aikaa
näkyvissä. Tuulen suunnan ja voimakkuuden kehittymistä on tarkkailtava
koko ajan. Myötätuuli- ja perusosa lennetään puolijarruilla. Perusosan
aikana varjoa sivuttain luistattamalla voidaan tarpeen mukaan siirtää
finaalin aloituspistettä joko lähemmäksi tai kauemmaksi aiotusta
pisteestä.

###  Finaali  

Finaalipisteessä varjo käännetään tarkasti tuulilinjalle (tuuli on
suoraan maalipisteen suunnasta). Jarruilla säädetään lähestymiskulmaa.
Varjo pidetään koko ajan vastatuuleen. Valjaissa tulee olla rentona ja
suorana. Varjoa ohjataan loppuun asti maalipistettä kohti, mutta ei
yritetä väkisin osua maaliin esimerkiksi liian kovalla jarrutuksella tai
matalalla käännöksellä.

 Kuvunkäsittelyhypyt  
---------------------

Nopeilla varjoilla lentäminen on kuin lentäisi lentokoneella. Niissä on
suorituskykyä ja ominaisuuksia, jotka tekevät liikkumisen ilmassa
hauskaksi ja oikein käytettyinä entistä turvallisemmaksi, mutta niissä
on samalla myös ominaisuuksia, jotka tekevät niistä väärin käytettyinä
vaarallisia. Varjon ominaisuudet on tunnettava, jotta sillä voidaan
lentää turvallisesti niissä olosuhteissa, jotka valmistajan ja
määräysten mukaan mahdollistavat hyppäämisen. Ääriolosuhteet ja
maksimiohjausliikkeet eivät sovi yhteen.

Ääriolosuhteita ja asioita, joita tulisi välttää, ovat

-   kova tuuli, erityisesti puuskainen ja turbulenttinen keli

-   toisen jättövirtauksessa lentäminen

-   pienet laskeutumisalueet

-   väsyneenä hyppääminen

-   turhien riskien ottaminen.

###  Huomioitavia asioita  

####  Vapaapudotus  

-   Hypätään oikeasta uloshyppypaikasta.

-   Tarkastetaan sijainti jo vapaan aikana.

-   Puretaan oikeassa korkeudessa sekä riittävän korkealla tasoon ja
    suoritukseen nähden.

-   Liu’utaan eroon muista, tarkastetaan ilmatila ja
    annetaan avausmerkki.

####  Avauksen aikana  

-   Avataan riittävän korkealla, stabiilissa asennossa, katse
    horisonttiin ja olkapäät horisontin tasossa. Ei katsota olan
    yli apuvarjoa. Jo avauksen aikana kannattaa tarkkailla ilmatilaa
    muiden varjojen varalta.

-   Tehdään päätös: LENTÄÄ / EI LENNÄ (⇒ varavarjotoimenpiteet).

-   Laitetaan kädet takimmaisille kantohihnoille, väistetään
    tarvittaessa (oikealle) ja tarkastetaan ilmatila.

-   Ohjataan takimmaisista kantohinnoista ja etsitään muut.

-   Tarkastetaan oma sijainti ja korkeus.

-   Tarkastetaan irtipäästöpampula ja varavarjon kahvan paikka
    ja kiinnitys.

-   Käännetään takimmaisista kantohinnoista haluttuun lentosuuntaan.

-   Tukahdutetaan slider ja avataan puolijarrut.

-   Tehdään varjon ohjauskokeilu viimeistään 600 metrin korkeudessa.

####  Lentäminen 

-   Katsekontakti 90 % ympärille (lentosuunta, sivut, alas, ylös
    ja taakse) ja 10 % maahan.

-   Annetaan muillekin lentotilaa: ei mennä lähelle, jos ei ole
    etukäteen sovittu.

-   Porrastetaan liikenne mahdollisimman ylhäällä, ei
    vasta laskeutumiskuviossa.

-   Huomioidaan väistämisvelvollisuus: varavarjot, hitaammat kuvut,
    alemmat ja oikealta tulevat.

-   Ohjaillaan varjoa rauhallisesti ja keliä
    tunnustellen (turbulenttisuus).

-   Päätetään tarvittaessa ajoissa varalaskupaikka ja laskusuunta.

-   Tarkkaillaan korkeutta ja korkeusmenetystä liikkeiden aikana.

####  Varjon varassa törmäämisestä  

Uudet punosmateriaalit aiheuttavat törmäämistilanteissa nykyaikaisella
varjokalustolla saavutettavilla lentonopeuksilla hyvin suuria vammoja
osuessaan ja takertuessaan hyppääjään. Tällaisia punosmateriaaleja on
käytössä liki kaikissa nopeissa kuvuissa.

Ohuita punosmateriaaleja käyttävillä varjotyypeillä törmättäessä on
suositeltava toimintamalli palloksi käpertyminen, jolla koetetaan
välttää punoksiin takertuminen ja päästään mahdollisesti punosten
välistä.

Pyri estämään törmääminen varjon varassa väistämällä oikealle ja
varoittamalla huutamalla. Jos törmäämistä varjon varassa ei voi välttää,
niin menetellään seuraavasti:

-   Minimoidaan törmäysvauhti jarruttamalla varjoa voimakkaasti.

-   Käperrytään palloksi.

-   Jos varjot sotkeutuvat:

    -   tarkkaillaan korkeutta

    -   keskustellaan toimintajärjestyksestä

    -   varmistetaan, että ollaan irti punoksista/kuvusta (käytetään
        tarvittaessa koukkupuukkoa) ennen varavarjotoimenpiteitä.

-   Kahden hyppääjän ei ole turvallista laskeutua yhdellä erittäin
    raskaasti kuormitetulla päävarjolla.

####  Laskeutuminen  

-   Noudatetaan laskeutumissääntöjä: kuvion suunta, esteet
    ja rajoitukset.

-   Tarkkaillaan ympäristöä, tuulta ja maata.

-   Suunnitellaan loppukuvio ajoissa. Huomioidaan esteet, ihmiset, muu
    liikenne, turbulenssi ja tuuli.

-   Ei tehdä jyrkkiä käännöksiä.

-   Valitaan laskeutumisalue (lyhyt, pitkä) taitojen mukaan.

-   Ei yritetä väkisin tiettyyn paikkaan, vaan laskeudutaan
    rauhallisesti ja turvallisesti.

-   Tehdään oikeaoppinen loppuveto
    (\[laskeutumistekniikat-oikeaoppinen-loppuveto\] s.). Kaikki
    liikkeet tehdään rauhallisesti eikä varjoa sakkauteta. Varjo ei anna
    anteeksi epäsymmetrisyyttä.

Vastatuulen sijaan voidaan tulla mihin suuntaan tahansa tilanteen niin
vaatiessa. Tärkeintä on laskeutua vapaaseen suuntaan ilman matalalla
tehtyjä jyrkkiä käännöksiä.

-   Pidetään ohjaussuunta loppuun asti eikä oteta vastaan kädellä
    tai jalalla.

-   Ei pumpata loppuvedossa ohjauslenkeillä.

-   Jos loppuveto tehdään liian korkealla, pidetään ohjauslenkit
    alhaalla tai löysätään jarrutusta vain hieman. Jalat pidetään
    tiukasti yhdessä.

-   Tarkkaillaan korkeutta, sillä loppuveto perustuu sekä näköhavaintoon
    että tuntemukseen.

####  Maahantulon jälkeen  

-   Tukahdutetaan kupu vetämällä toinen ohjauslenkki alas.

-   Tarkastetaan takaa tulevien lentosuunnat.

-   Asetetaan ohjauslenkit tarroihin ja avataan slider.

-   Kootaan varjo ja poistutaan laskeutumisalueelta.

-   Huomioidaan muut hyppääjät ja liikenne koko ajan.

Hyppyohjelman läpivienti edellyttää sopivat sääolosuhteet myös yli 600
metrin korkeudessa, jotta käännökset, sakkauskokeilut jne. voidaan
suorittaa turvallisesti eikä ajauduta pois kenttäalueelta. Alle 600
metrin ei tehdä ääriohjausliikkeitä. FXC-12000 ja oppilas-Cypres voivat
toimia, mikäli varjon varassa porataan tai tehdään voimakkaita
käännöksiä alle 600 metrin korkeudessa. Hyppyohjelman suorittaminen
jatkokoulutuksessa kuuluu koulutusohjelmaan. Kuvunkäsittelyhypyillä ei
tehdä vapaapudotussuorituksia.

###  Hyppy 1  

Tarkoituksena on oppia tuntemaan oman varjon ominaisuudet ja oppia
tekemään loppuveto. Hyppykorkeus on 2000 metriä, josta hypätään 8–10
sekunnin vapaa. Ennen jarrujen avausta kokeillaan ohjausta sekä
fleeraamista takimmaisista kantohinnoista. Näin voidaan harjoitella
nopeaa väistämistä heti avauksen jälkeen.

Avataan puolijarrut ja etsitään sakkauspiste. Varjoa ei sakata, vaan
etsitään jarrujen piste, jossa pieni lisäys aikaansaisi sakkauksen. Jos
varjo sakkaa, nostetaan ohjauslenkkejä ylös hitaasti ja symmetrisesti.

Tämän jälkeen harjoitellaan loppuvetoa täysiliidosta. Muistetaan terävä
alkuveto ja lisätään sen jälkeen jarrutusta vähitellen lähelle
sakkauspistettä. Huomioidaan lisääntyvä G-voima ja varjon siirtyminen
vaakalentoon.

Kokeillaan 90 asteen käännöksiä täysiliidosta ja huomioidaan korkeuden
menetys ja ilmanopeuden kasvu verrattuna oppilasvarjoon. Valmistaudutaan
alastulokuvioon huomioiden porrastukset. Tehdään oikeaoppinen loppuveto
täysiliidosta.

###  Hyppy 2  

Hyppykorkeus on 2000 metriä, josta hypätään 8–10 sekunnin vapaa. Avataan
puolijarrut. Kokeillaan rauhallisia käännöksiä eri lentotiloissa
(puolijarrutus, täysijarrutus) molempiin suuntiin. Kokeillaan käännöksiä
takimmaisista kantohihnoista molempiin suuntiin. Ei kuitenkaan päästetä
ohjauslenkkejä käsistä.

Kokeillaan nopeaa 360 asteen käännöstä (poraamista) ja pysäytystä
ennalta päätettyyn suuntaan. Huomioidaan, kuinka ilmanopeus kasvaa ja
korkeus vähenee nopeasti. Huomioidaan kuinka paljon aikaisemmin käännös
täytyy lopettaa, että pysäytys tapahtuu valittuun suuntaan, ja kuinka
suuri vastaliike täytyy tehdä, että käännös pysähtyy. Seurataan
korkeuden menetystä käännösten aikana. (HUOM. Jos varjossa on FXC-12000
tai oppilas-Cypres, ei poraamista saa tehdä alle 600 metrin korkeudessa,
koska varavarjon automaattilaukaisin voi toimia).

Valmistaudutaan alastulokuvioon ja tehdään oikeaoppinen loppuveto
täysiliidosta.

###  Hyppy 3  

Uloshyppykorkeus ja vapaa ovat samat kuin edellisissä hypyissä.
Harjoitellaan loppuvetoa puolijarrutustilasta. Tullaan havaitsemaan,
että tarvittava veto on terävämpi kuin täydestä liidosta. Finaali ja
loppuveto tehdään puolijarrutustilasta.

Omiin varusteisiin siirtyminen
==============================

<span>2</span>

Laskuvarjot ja niiden suorituskyky kehittyvät jatkuvasti. Oppilasvarjot
on kuitenkin kautta aikojen suunniteltu käyttövarmoiksi ja virheitä
anteeksiantaviksi lentolaitteiksi. 1970-luvulla oppilaat hyppäsivät
alkeispallovarjoilla. 1980-luvulla oppilaat käyttivät tehovarjoja ja
kokeneemmat hyppääjät liitovarjoja. 1990-luvun alussa oppilasvarjoissa
siirryttiin F-111-kankaisiin sekä suuriin, korkeaprofiilisiin varjoihin
kuten Manta ja Raider. 1990-luvun lopulla ja 2000-luvun alussa alettiin
käyttää ZP-kankaisia, lievästi elliptisiä oppilasvarjoja (esim.
Navigator, Skymaster). Ne ovat kevyempiä ohjata ja säilyttävät
lento-ominaisuutensa pidempään kuin edeltäjänsä.

Kelpoisuushyppääjien käyttämät varjot ovat vuosien kuluessa kehittyneet
nopeammin kuin oppilasvarjot. Käytetyt siipikuormat ovat kasvaneet ja
varjomallit kehittyneet jatkuvasti. Monelle jo siirtymä oppilasvarjosta
omaan varjoon voi olla melko suuri. On hyvä muistaa, että suuremmalla
siipikuormalla lentäminen vaatii paljon keskittymistä turvallisen
lentämisen opetteluun.

Hyppääjän on osattava valita varjonsa ominaisuudet omien kykyjensä,
harrastamansa lajin ja hyppy-ympäristönsä mukaan. Varjolla lentämisen
tulee olla mukavaa ja turvallista sekä itselle että muille ilmassa
oleville. Lisäksi hyppääjän tulee olla ymmärtää oman varjonsa
ominaisuudet erilaisissa tilanteissa. Siksi onkin tärkeää tutustua tämän
oppaan osaan Kuvunkäsittelyopas, kun siirrytään oppilaskalustosta
nopeampiin varjoihin.

 Laskuvarjoja koskevat kokemusrajat  
------------------------------------

Jatkokoulutuksessa oleva oppilas voi saada koulutuspäälliköltä tai
apulaiskoulutuspäälliköltä luvan käyttää omia varusteitaan ja
laskuvarjoaan. SIL ylläpitää luetteloja, joista ilmenee, mitkä
varjomallit ovat soveltuvia

-   alkeis- ja peruskoulutuksessa oppilaiden käyttöön

-   jatkokoulutuksessa oppilaiden käyttöön
    (koulutuspäällikön/apulaiskoulutuspäällikön suostumuksella)

-   itsenäisillä lisenssihyppääjillä

SIL on määritellyt hyppääjille siipikuormarajat (katso siipikuorman
määrittely) kokemuksen mukaan seuraavasti:

-   alkeis- ja peruskoulutusvaihe &lt; 1,1 lbs/ft².

-   jatkokoulutusvaihe sekä A- ja B-lisenssit &lt; 1,34 lbs/ft².

Koulutus- ja turvallisuuskomitea suosittelee jatkokoulutusvaiheen
oppilaille ja ensimmäistä varjoaan hankkiville hyppääjille korkeintaan
1,1 siipikuormaa.

Kelpoisuushyppääjien käytössä olevien varjojen erot oppilasvarjoihin
ovat seuraavia:

-   pienempiä, suurempi siipikuorma ⇒ suurempi nopeus alas- ja
    eteenpäin, kasvanut vajaatoimintaherkkyys, suurempi sakkausnopeus ⇒
    vaativat suurempaa tarkkuutta ja reaktionopeutta

-   siipiprofiililtaan ja muodoltaan suorituskykyisempiä ⇒ parempi
    liitosuhde, suurempi nopeus ja käännösherkkyys

-   ohuet microline-punokset ⇒ välittävät avausnykäyksen voimakkaammin,
    kuluvat nopeammin, vaaralliset törmättäessä varjon varassa

-   lisävarusteet (tukahdutettava slider ja tukahtuva apuvarjo) vaativat
    huolellisuutta pakkaamisessa ja lentämisessä.

![image](/kuvat/MARD.jpg)

 Muut varusteet  
----------------

AAD (Automatic Activation Device) eli varavarjon automaattilaukaisin on
oppilasvarjoissa sekä A- ja B-lisenssin hyppääjillä pakollinen varuste
ja on nykyään vakiovaruste lähes kaikissa uusissa Suomeen tilattavissa
varjopaketeissa. AAD:n käyttö kaikessa hyppäämisessä on erittäin
suositeltavaa.

Uusimmilla ja nopeimmilla varjoilla on hetkellisesti saavutettu
pystynopeuksia, jotka ylittävät AAD:n virittymiskynnyksen (esimerkiksi
expert-Cypresilla 35 m/s). AAD:n aktivoituminen vauhditetussa
laskeutumisessa ei kuitenkaan ole mahdollista kuin suurilla
siipikuormilla. AAD on pelastanut maailmalla jo satoja hyppääjiä. SIL on
luetteloinut Suomessa käyttöön soveltuvat automaattilaukaisimet.

RSL (Reserve Static Line) tarkoittaa varavarjon pakkolaukaisuhihnaa. Sen
tarkoituksena on varmistaa varavarjon avautuminen päävarjon irrottua
valjaista. Järjestelmä liittää päävarjon kantohihnan ja varavarjon
aukaisujärjestelmän yhteen. RSL on hyvä apuväline, joka voi pelastaa
hengen esimerkiksi matalan päävarjon irtipäästön jälkeen.
Oppilasvarjoissa sekä A- ja B-lisenssihyppääjille RSL on pakollinen
varuste.

RSL-järjestelmään on saatavissa myös MARD-modifikaatio (Main assisted
reserve deployment). MARD-järjestelmässä irti päästetty päävarjo avustaa
varavarjon avautumista. Tämä nopeuttaa varavarjon avautumista
ratkaisevasti. Tilanteissa, joissa irti päästetty päävarjo ei pysty
nopeuttamaan varavarjon avautumista, RSL toimii normaalisti.
MARD-järjestelmät ovat valmistajakohtaisia (esim. DRD, Reserve boost ja
Skyhook), eikä niitä välttämättä ole saatavilla kaikkiin valjaisiin.
RSL:n hihnan tulee olla kytkettynä, jotta MARD voi toimia.

Kypärän/suojapäähineen käyttö on pakollista D-lisenssiin asti. Myös
D-lisenssihyppääjät käyttävät yleensä hypätessään kovaa kypärää. Jos
myöhemmin A-lisenssin saatuasi alat harjoitella nopeita laskeutumisia,
käytä aina kovaa kypärää.

Sopivan kypärän valintaan vaikuttaa esimerkiksi hyppylaji. Avokypärä
mahdollistaa hieman laajemman näkökentän, mutta integraalikypärä suojaa
mahdollisessa törmäyksessä myös hyppääjän leukaa ja kasvoja.
Integraalikypärää käyttäessä kannattaa huomioida, että suljettu visiiri
voi välillä huurtua. Visiirin avaamista ja sulkemista on syytä
harjoitella etukäteen. Esimerkiksi tavallista paksummat käsineet voivat
vaikeuttaa visiirin avaamista kuvun varassa.

Useimmat hyppääjät käyttävät käsikorkeusmittaria. Mittarin voi sijoittaa
kuitenkin myös muualle kuin ranteeseen. Analogisen korkeusmittarin voi
esimerkiksi kiinnittää rintahihnaan. Digitaalista, numeronäyttöistä
mittaria voi puolestaan käyttää reiteen tai käsivarteen kiinnitettynä.
Tärkeintä mittarin käytössä on se, että käytetään aina samassa paikassa
olevaa mittaria ja opetellaan lukemaan visuaalista mittaria kaikissa
lentoasennoissa sekä kuvun varassa.

Monet hyppääjät käyttävät visuaalisen mittarin lisäksi
äänikorkeusmittaria. Niissä on usein 2–3 säädettävää hälytysrajaa, jotka
hyppääjä voi asettaa haluamiinsa korkeuksiin. Äänikorkeusmittarit voivat
myös tallentaa tietoa esimerkiksi hyppykorkeudesta, vapaapudotusajasta
ja -nopeudesta sekä avauskorkeudesta.

Äänikorkeusmittarit ovat hyvin luotettavia ja ne ovat hyödyllisiä
lisävarusteita lähes kaikessa hyppäämisessä. Eritoten freehyppäämisessä,
kameran tai muun lisälaitteen kanssa hypätessä äänikorkeusmittari on
liki pakollinen varuste. Äänikorkeusmittari on kuitenkin vain
varmistusväline, korkeutta on jokaisella hypyllä tarkkailtava myös
visuaalisesta mittarista.

Korkeusmittarit ovat kaiken kaikkiaan hyvin luotettavia laitteita, mutta
korjaus, huolto sekä paristojen vaihto takaavat mittarin toimivuuden.
Mittarit on syytä huollattaa aina asiantuntijalla.

Kameran kanssa hyppääminen on yleistynyt huomattavasti kameroiden koon
pienentyessä ja hintojen halventuessa. Tällä hetkellä kameran kanssa
hyppäämiseen vaaditaan C-lisenssi, mutta aina ennen kuvaushyppäämisen
aloittamista on keskusteltava kerhon turvallisuuspäällikön sekä
kokeneiden kuvaushyppääjien kanssa tarvittavista taidoista sekä
kamerakypärän rakentelusta. Turvallinen kuvaushyppääminen vaatii
huomattavaa paneutumista asiaan niin tiedollisesti kuin
taidollisestikin. Äänikorkeusmittarin käyttäminen kuvaushypyillä on
erittäin suositeltavaa.

Liki jokaiseen hyppylajiin on olemassa erityisesti siihen lajiin
suunniteltuja haalareita. FS-haalareissa on tyypillisesti grippejä
otteiden ottamisen helpottamiseksi sekä useimmiten *bootit* liu’un sekä
jalkatyöskentelyn tehostamiseksi. Freehyppääjät suosivat haalareita,
jotka soveltuvat eri asennoissa lentämiseen. Jos käytät aluksi
hyppyasuna housuja ja paitaa, varmista ettei paidan helma missään
asennossa pääse kääntymään avauskahvan tai irtipäästö- ja
varavarjokahvojen päälle.

Hyppääjä voi hypätä erilaisten lisävarusteiden kanssa, seuraavassa
muutamia ominaispiirteitä:

-   Liitopuku: Liitopuvulla hyppääminen vaatii joko C-lisenssin ja
    koulutuksen tai D-lisenssin. Lue lisää asiasta Liitohyppyoppaasta.

-   Savut, liput ja viirit: Näytöshypyillä saattaa joskus tulla tarpeen
    käyttää esimerkiksi savuja, lippuja tai viirejä lisäämään
    näytöksen näyttävyyttä. Hypättäessä lipun tai viirin kanssa tulee
    aina miettiä, onko lippu tai viiri *vapaapudotukseen oleellisesti
    vaikuttava varuste*, jolloin sen kanssa hyppääminen
    vaatii D-lisenssin. Savujen, lippujen ja viirien virittely vaatii
    paljon kokemusta, joten pyydä apua kokeneemmilta hyppääjiltä.
    Savujen käytöstä on aina sovittava lentäjän (lennonjohdon) kanssa.

-   Skysurf: Lautahyppääminen vaatii joko C-lisenssin ja
    koulutuspäällikölle annettavat käytännön taitonäytteet, joilla
    osoitetaan, että omataan lautahyppäämiseen tarvittavat perustaidot
    tai D-lisenssin. Lue lisää asiasta Skysurf-alkeisoppaasta.

-   Spaceball: Spaceballin kanssa hyppääminen on Suomessa kiellettyä.

 Harjoitus ja harjoitushypyt  
-----------------------------

1.  Tutustutaan Laskuvarjohyppääjän oppaan Kuvunkäsittelyoppaaseen ja
    aiheeseen liittyviin turvallisuusmääräyksiin ja tiedotteisiin.

2.  Suoritetaan sopivan siipikuorman arviointi ja päävarjon koon ja
    tyypin valinta sekä pohditaan varuste- ja varjovaihtoehtoja
    huomioiden mahdolliset rajoitukset.

3.  Harjoitellaan ja kerrataan koulutushypyillä tehtävät suoritukset.

4.  Annetaan näyte hyppymestarille varjon avautumisen jälkeisistä
    toimenpiteistä ja toiminnasta törmäämistilanteessa.

Kaluston tarkastus ja huolto
============================

<span>2</span>

 Asiakirjojen tarkastus  
------------------------

Ostettavan varjokokonaisuuden laitekortit on aina tarkastettava
huolellisesti. Apua laitekorttien tarkastukseen kannattaa pyytää kerhon
kalustohenkilöiltä tai hyppymestareilta. Laitekortit voivat olla
reppu-valjasyhdistelmässä tai varjoissa uudelleen avattuja. Tällaisissa
tapauksissa laitekorteista ei selviä todellinen käyttö- ja
huoltohistoria. Käyttö- ja huoltohistorian ollessa epäselvä on syytä
suhtautua ostamiseen terveellä epäluulolla.

Laitekortista on tarkastettava aina seuraavat kohdat ja niitä on
verrattava kalustoon:

-   Varjon ja valjaiden tyypin, sarjanumeroiden ja valmistusmerkintöjen
    eli tunnistetietojen on täsmättävä laitekortissa oleviin. Kupujen
    tunnistetiedot löytyvät kuvun takahelmassa olevasta varoituslapusta.
    Valjaissa tunnistetiedot on yleensä merkitty joko varavarjon
    kantohihnassa tai repun niskassa ommeltuna olevaan merkkiin. Merkin
    sijainti vaihtelee repun valmistajan mukaan. Tunnistetietojen
    vertailuun ja merkin löytämiseen on hyvä pyytää apua kerhon
    kalustohenkilöiltä tai hyppymestareilta.

-   Tunniste- ja rekisteröintitiedot ovat luettavissa laitekortista.

-   Varjon omistajan vaihdoksesta tekee vanha omistaja
    merkinnän laitekorttiin.

-   Varjoihin ja reppu-valjasyhdistelmään tehdyt tarkastukset, huollot,
    korjaukset sekä lentokelpoisuusmääräysten edellyttämät työt
    näkyvät laitekortista. Seuraavan tarkastuksen ajankohta kannattaa
    huomioida, ja jos mahdollista, käytetty varjo tai
    reppu-valjasyhdistelmä kannattaa tarkastuttaa ennen ostamista.

-   Varavarjo ja reppu-valjasyhdistelmä tarkastetaan aina yhdessä.
    Varavarjon ja valjaat voi tarkastaa kalustomestari C:n pätevyyden
    omaava henkilö. Päävarjo tarkastetaan aina
    kiinnitettynä reppu-valjasyhdistelmään. Päävarjon voi tarkastaa
    kalustomestari B tai C. Kalustomestari B:n tai C:n on tarkastettava
    päävarjo myös uuteen reppu-valjasyhdistelmään ennen kuin päävarjolla
    voidaan hypätä.

-   Varavarjon pakannut henkilö merkitsee aina laitekorttiin varavarjoon
    tehtävät toimenpiteet kuten pakkaukset ja
    käytönjälkeiset tarkastukset.

-   Päävarjon pakkausmerkinnäksi riittää hyppypäiväkirjamerkintä.

-   Automaattilaukaisimen laitekortista selviää laitteen
    tunnistetietojen lisäksi huoltotilanne ja mahdollinen pariston
    vaihdon ajankohta.

-   Ostettaessa pelkästään vara- tai päävarjoa tai valjaita on
    huomioitava, että pää- ja varavarjo sisältävät connectorilenkit,
    kantopunokset, sliderin ja itse varjon. Reppu-valjasyhdistelmään
    kuuluvat apuvarjo yhdyspunoksineen, kantohihnat sekä päävarjon ja
    varavarjon sisäpussi.

Käytettyä tai uutta varjokokonaisuutta ostettaessa on harkittava
tarkkaan, mitkä ovat omat lajimieltymykset ja mikä on todellinen
hankintatarve. On myös hyvä miettiä, tarvitaanko kalliimpi, uusi varjo,
vai riittääkö alkuun edullisempi, käytetty varjo.

 Kuntotarkastus  
----------------

Käytetty varjo tai varjokokonaisuus kannattaa kuntotarkastuttaa
kalustohenkilöllä säännöllisesti ja aina ennen ostopäätöstä.
Koehyppäämällä ja tarkistuttamalla voidaan todeta varjokankaan
mahdollinen ilmanläpäisyn lisääntyminen ja punosten venymisestä johtuvat
ominaisuuksien heikkenemiset. Kuntotarkastuksessa selviää kaluston
mahdollinen korjaustarve, mikä auttaa omalta osaltaan hinnan
määrityksessä. Samalla on myös hyvä määrittää kokonaisuuden sopivuus
ostajan päälle, ettei tule hankituksi liian isoa tai liian pientä
reppu-valjasyhdistelmää.

Kuntotarkastusta tehtäessä etsitään vikoja ja käytöstä johtuvia
kulumajälkiä valjaista, repusta, pää- ja varavarjosta. Rispaantuneet
paineentasaukkojen reunat, ohjauspunosten alapäiden ja reisihihnojen
kulumiset ovat näkyvimpiä ja yleisimpiä käytöstä johtuvia kulumisen
kohteita. Varjokokonaisuuden kulumiseen vaikuttavia asioita ja
seurattavia kohteita:

-   Punokset kuluvat nopeasti kuluneiden sliderin renkaiden takia.
    Punossetti kestää yleensä 500–700 hyppyä. Punosten epätasainen
    kutistuminen aiheutuu sliderin tuottamasta kitkalämmöstä ja
    huonontaa varjon lento- ja avautumisominaisuuksia.

-   Avausjärjestelmään sekä kupuun tulee palamisreikiä huolimattoman
    pakkauksen vuoksi. Valmistajan ohjeiden mukainen pakkaus
    säästää kupua.

-   Ompeleet ja varjokangas kuluvat lian ja roskien vaikutuksesta.

-   Valjaiden kulumista ja likaantumista lisää ilman
    pakkausalustaa pakkaaminen.

-   Kuluvia osia, kuten ohjauspunosten alapäitä, paineentasausaukkojen
    reunoja, avausjärjestelmän osia, sliderin renkaita sekä mahdollisia
    tarroja on tarkkailtava ja niiden vaihdattaminen tai korjauttaminen
    kannattaa suorittaa ajoissa muiden osien säilymiseksi.

Määräaikaistarkastusten yhteydessä suoritettavat korjaukset ja osien
vaihdot voivat tuntua kalliilta, mutta ne takaavat varjokokonaisuuden
toimivuuden ja hyppyturvallisuuden. Korjaukset ja vaihdot saa suorittaa
vain kalustomestari B tai C pätevyytensä mukaisesti.

 Huolto  
--------

Päivittäiseen kalustohuoltoon kuuluu

-   kierteiden poisto ohjauspunoksista ja yhdyspunoksesta

-   päävarjon luupin kunnon ja pituuden tarkastus ja tarvittaessa vaihto
    uuteen

-   irtohiekan ja muun mahdollisen lian poistaminen päävarjosta
    ravistamalla takahelmasta

-   sisäpussin kuminauhojen vaihtaminen ehjiin ja valjaskuminauhojen
    kunnon tarkastaminen

-   repun ja valjaiden puhdistus irtoliasta tarvittaessa esimerkiksi
    juuriharjalla

-   varusteiden kuivaus tarvittaessa sekä oikea säilytys suojassa
    valolta, lialta ja kosteudelta.

Varusteiden huollossa ja säilyttämisessä on huomioitava myös seuraavat
seikat:

-   Kuvun ja valjaiden pesua kannattaa välttää. Pakottavissa tilanteissa
    pesu on mahdollinen, mutta asiassa kannattaa kääntyä kalustohenkilön
    puoleen turvallisen pesutavan selvittämiseksi.

-   Ei säilytetä varjoa auton takakontissa ilman varjokassia.

-   Luupin on oltava ehjä ja oikean pituinen.

-   Kerhon säilytystilat on pidettävä kuivina, eikä niissä saa säilyttää
    mitään syövyttäviä tai paloarkoja aineita.

-   Varjoa säilytetään talven yli kotona kuivassa ja pimeässä paikassa.
    Kuiva varjo voi olla sisäpussissaan, mutta varavarjon jousiapuvarjo
    on hyvä vapauttaa, mikäli säilytys on pitempiaikaista.

Kun kalusto on kunnossa, voidaan hypätä turvallisesti. Kalusto
huolletaan itse päivittäin ja toimitetaan kalustohenkilölle heti, jos
siinä epäillään vähäistäkin kulumista tai vikaa. Tarkastamattomalla ja
huoltamattomalla kalustolla ei saa hypätä. Kalustosta kannattaa pitää
huolta, sillä ajoissa tehdyt huollot säästävät isommilta vaurioilta ja
kalliilta korjauksilta.

 Harjoitus  
-----------

1.  Tutustutaan varjokirjoihin ja laitekortteihin.

2.  Suoritetaan varjon ja reppu-valjasyhdistelmän kuntotarkastus ja
    päivittäinen huolto pakkauksen yhteydessä.

Pakkaustarkastus
================

<span>2</span>

Ennen laskuvarjon pakkausta on hypyn jälkeen palautettava muut hypyllä
tarvitut varusteet omille paikoilleen. Näin ne ovat muiden käytössä,
eivätkä ne rikkoonnu pakkaustilan lattialla. Laskuvarjon pakkausta
edeltää myös varjon selvittäminen ja puhdistaminen hiekasta ja
irtoliasta. Jos varjossa havaitaan vikaa ennen pakkausta tai sen aikana,
on asiasta välittömästi ilmoitettava hyppymestarille tai
kalustopäällikölle. Viallista tai märkää varjoa ei saa pakata!
Pakkauskirja on esitäytettävä valmiiksi ja pakkauksessa noudatetaan aina
huolellisuutta. Kun varjo pakataan oikein, se toimii ja säilyy ehjänä ja
käyttökelpoisena pidempään. Vastuu pakkauksesta on sekä pakkaajalla että
pakkaustarkastajalla. Tarkastuksen saa suorittaa A-D-lisenssihyppääjä.
Pakkaustarkastuksesta on muistettava, että se on aina opetus- ja
oppimistapahtuma.

Pystypakkaus I tarkastusvaiheeseen suoritetaan seuraavasti:

Tarkistetaan ohjauspunosten selvyys koko matkalta ohjauslenkistä kuvun
takahelmaan, poistetaan kierteet ohjauspunoksista ja kiinnitetään
puolijarrut. Nostetaan kupu olkapäälle, laitetaan 9 tunnelin suuta
polvien väliin, viikataan A B C- ja D-punosryhmien välistä kankaat
sivulle stabilisaattoriväleihin. Taitellaan kuvun takahelma
ohjauspunosten välistä sivulle, muiden punosryhmien päälle, lasketaan
slider tähden muotoon stabilisaattorien kovikkeita vasten.

 I tarkastusvaihe  
------------------

I tarkastusvaiheen tarkastaja vastaa siitä, että

-   Repun, valjaiden ja varjon yleiskunto sekä siisteys on hyvä.

-   Repun luuppi ja avausjärjestelmän varusteet ovat kunnossa, slider ja
    apuvarjo on viritetty.

-   PL-hihna, lukko ja sokka/IA-kahva ovat kunnossa, eikä niissä
    ole kulumia.

-   Olkalukot ovat maata kohti eivätkä kantohihnat ole kierteellä.

-   Olkalukot ovat kiinni ehjillä luupeilla ja connectorilenkkien suojat
    ovat kiinni ja ehyet.

-   Puolijarrut on kiinnitetty, ohjauslenkkien päät on työnnetty
    käärmeensilmien läpi ja lenkit ovat kiinni tarroissaan
    ja taskuissaan.

-   Ylimääräinen ohjauspunos on lenkitetty siististi ja taiteltu
    kiinnitystarrojen (tai vastaavien) alle.

-   Ohjauspunokset ovat koko pituudeltaan erillään muista punoksista.

-   Kupu on laskostettu molemmilta puolilta
    stabilisaattoriväleihin siististi.

-   Takahelma on laskostettu ohjauspunosten välistä sivulle.

-   Punokset ovat tiukalla kuvun keskellä: 4+4 ohjaus 5+5 D 5+5 C 5+5 B-
    ja 5+5 A-punosta.

-   Slider on taitettuna kuvun sisälle ristiin, purjerenkaat nipussa.

-   Etuhelman 9 tunneliparia on tasattu.

Tarkastuksen on oltava yksityiskohtainen, jotta pakkausta ei tarvitse
keskeyttää myöhemmin puutteen tai vian takia. Tämän jälkeen tarkastaja
kuittaa ensimmäisen tarkastusvaiheen pakkauskirjanpitoon todeten samalla
esitäytettyjen pakkaustietojen paikkansapitävyyden.

Pakkaus II tarkastusvaiheeseen suoritetaan seuraavasti:

-   Asetetaan takahelman keskiosa ylös (warning label / keskimerkki)
    sliderin purjerenkaiden päälle ja kiedotaan niiden ympärille.

-   Kierretään takahelman reunat kuvun ympäri, vapautetaan tunnelinsuut
    jalkojen välistä, tasataan tunnelin suut kuvun reunan tasalle sekä
    kiristetään takahelman reunat ja rullataan 5–6 kierrosta.

-   Asetetaan kupu maahan punokset kireällä, poistetaan ilma kuvusta ja
    muotoillaan se hieman sisäpussia leveämmäksi pötköksi, taitetaan
    kuvun alaosa kuvun s-mutkalle ja kuvun yläosa edellisen taitoksen
    päälle sekä sujautetaan kupu sisäpussiin.

-   Vedetään ylimääräinen yhdyspunos pois sisäpussista ja tarkistetaan,
    ettei varjokangasta jää sisäpussin purjerenkaan ja
    yhdyspunoksen väliin.

-   Suljetaan sisäpussi purjerenkaiden kautta kulkevilla
    yksinkertaisilla kumilenkeillä ja punostetaan loput punokset
    kumilenkeillä kireälle.

 II tarkastusvaihe  
-------------------

II tarkastusvaiheen tarkastaja vastaa seuraavista asioista:

-   Kupu on sisäpussissa tasaisesti ja pursuilematta.

-   Yhdyspunos on vedetty ulos sisäpussista kiinnitysrenkaaseen saakka
    eikä varjokangasta ole purjerenkaan ja yhdyspunoksen välissä.

-   Yhdyspunoksessa/pakkolaukaisuhihnassa ei ole kierrettä.

-   Punostus on tasainen ja kireä.

-   Toisen vaiheen tarkastaja vastaa myös (pakkaajan ohella) repun
    oikeasta sulkemisesta:

    -   Sisäpussi asetetaan reppuun oikein ja pyörittämättä.

    -   Kantohihnat tulevat taskuihinsa suoraan ja riittävän syvälle
        eikä niitä ole taitettu varavarjon repun pohjaa vasten.

    -   Ohjauslenkit ovat pysyneet kiinni tarroissaan ja taskuissaan.

    -   Apuvarjo ja yhdyspunos taitellaan ja pakataan oikein.

    -   Reppu suljetaan käsikirjan mukaisesti ja paranaru poistetaan.

    -   Viimeistellään pakkaus siistiksi. PL-hihna taitellaan
        lenkkeihinsä ja viedään varjo paikoilleen.

Tämän jälkeen tarkastaja kuittaa toisen tarkastusvaiheen
pakkauskirjanpitoon.

 Harjoitus  
-----------

1.  Harjoitellaan oppilaspäävarjon pakkaustarkastuksen tekemistä
    jokaisella pakkauskerralla tämän koulutuksen jälkeen.

2.  Huomioidaan tarkastuksissa olevat erot eri avausjärjestelmillä
    olevissa varjoissa: pakkolaukaisu, jousi- ja HD-apuvarjo.

Määräykset, lait ja ohjeet 
==========================

<span>2</span>

Laskuvarjotoimintaa ja -hyppääjiä koskevat lait, asetukset, määräykset,
koulutusohjelmat, ohjeet ja tiedotteet on laadittu luomaan selvät
pelisäännöt lajin harrastamiseksi sekä ehkäisemään onnettomuuksia.
Trafin hyväksymien ilmailumääräysten ja -tiedotusten lisäksi Suomen
Ilmailuliitto ry on laatinut hyppääjille koulutusohjelmat ja
tomintaohjeet. Lisäksi Ilmailuliiton Laskuvarjotoimikunta ja sen
komiteat julkaisevat ohjeita, suosituksia ja tiedotteita, jotka on myös
huomioitava.

Ohjeen tai vastaavan ja määräyksen ollessa ristiriidassa on määräys aina
se asiakirja, jota noudatetaan. Kuitenkin ohjeessa tai muussa
vastaavassa voidaan tiukentaa määräyksien vaatimuksia. Samoin kerhoilla
on oikeus tiukentaa annettuja ohjeita ja määräyksiä omaa toimintaansa
varten.

Asiakirjat on luettava ja ne tentitään kelpoisuushyppytoimintaa
koskevilta osin ennen A-lisenssin hakemista. Ainakin seuraavat ajan
tasalla olevat asiakirjat on oltava luettavissa kerholla koko
koulutusajan, ja niihin tulee tutustua myös päivitysten yhteydessä.

 Lait ja asetukset  
-------------------

-   Ilmailulaki 22.12.2009/1194

<http://www.finlex.fi/fi/laki/alkup/2009/20091194>

 Ilmailumääräykset ja -tiedotukset  
-----------------------------------

-   GEN T1-1, 6.2.2009, Ilmailuhallinnon ilmailumääräys- ja
    tiedotusjärjestelmä

-   OPS M6-1, 9.7.2010, Laskuvarjohyppytoiminta

-   PEL T4-3, 18.1.2007, Lääkkeet ja ilmailu

<http://www.trafi.fi/ilmailu/saadokset/ilmailumaarayskokoelma>

 SIL ry:n ohjeet  
-----------------

-   Laskuvarjohyppääjien toiminnalliset ohjeet ja kelpoisuusvaatimukset,
    20.4.2014

<http://laskuvarjotoimikunta.fi/materiaalipankki/koulutus-ja-turvallisuus/lisenssihyppaajan-dokumentteja>

 Muut  
------

-   Turvallisuus- ja kalustotiedotteet.

-   Lentokelpoisuusmääräykset (muutosmääräykset).

-   Kenttä- ja kerhokohtaiset ohjeet.

Hyppytoiminnan järjestäminen 
============================

<span>2</span>

A B C- tai D-lisenssihyppääjä on vastuussa myös käytännön hyppytoiminnan
pyörittämisestä. Aina ei paikalla ole kouluttajia tai edes kokeneita
hyppääjiä huolehtimassa rutiineista, joita tarvitaan normaalin
hyppytoiminnan suorittamiseksi määräysten mukaan. Tässä luvussa annetaan
ohjeita tätä toimintaa varten. Osaa niistä ei välttämättä tarvita
kaikissa kerhoissa, mutta toisaalta kerhon toiminta saattaa vaatia
erikoisuuksia, joita tässä ei ole mainittu. Tästä syystä on
keskusteltava kouluttajien kanssa omassa kerhossa vallitsevista
käytännöistä ja selvitettävä ne myös mentäessä vierailemaan toiseen
kerhoon.

 Hyppylennon pokanvanhin  
-------------------------

Jokaisella hyppylennolla tulee olla vähintään A-lisenssin omaava
tehtäväänsä nimetty pokanvanhin, joka vastaa pokansa toiminnasta
kokonaisuudessaan. Oppilaita pudottava kouluttaja toimii
pokanvanhimpana. Mikäli kouluttaja poistuu koneesta ennen viimeistä
linjaa, tulee pokaan olla nimetty pokanvanhin myös hyppylennon
loppuajaksi.

Pokanvanhimman paikka lentokoneessa on esimerkiksi ennalta kerhossa
sovittu tai siitä on sovittava ennen hyppylennolle lähtöä siten, että
lentäjä ja kaikki pokan hyppääjät ovat tietoisia asiasta.

Pokanvanhin vastaa sujuvasta ja turvallisesta hyppytoiminnasta oman
pokansa osalta, ja hänen tehtävänsä ovat vähintään

-   hyppyjärjestyksen määrittäminen

-   ohjeiden antaminen lentäjälle ennen hyppylentoa ja lennon aikana

-   vastaaminen pokasta koneen kuormauksen ja lennon aikana

-   poikkeus- tai vaaratilanteessa yhteydenpito lentäjän kanssa ja
    ohjeiden anto hyppääjille.

 Hyppytoiminnan aloitus  
------------------------

Lennonjohdolle/aluelennonjohdolle tehdään ilmoitus/varaus
hyppytoiminnasta. Ilmoitus tehdään tietyn kaavan mukaan ja tarvittaessa
siihen löytyy kerhoista ohjeet. Joissakin kerhoissa tämän hoitavat
automaattisesti lentäjät. Jos mahdollista, hyppytoiminnan aloittamisen
suunnittelussa kannattaa käyttää apuna METAR TAF- ja GAFOR-sanomia,
joita verrataan sääminimeihin.

Hyppykoneen lentäjällä täytyy olla vähintään 100 tunnin lentokokemus,
joista vähintään 75 tuntia kyseisellä ilma-alustyypillä (esimerkiksi
lentokone tai helikopteri). Lisäksi hänen on oltava yhteisöön kuuluva ja
etukäteen perehtynyt kyseisen ilma-aluksen ominaisuuksiin
laskuvarjohyppytoiminnan kannalta. Kerhon vakituiset lentäjät ovat
luonnollisesti em. ehdot täyttäviä kerhon hyväksymiä lentäjiä. Jos
ollaan lähdössä ennestään tuntemattoman lentäjän kyytiin, on asiat syytä
tarkastaa oman turvallisuuden vuoksi.

Lentokoneen tarkastuksen koneen käsikirjan ohjeiden mukaisesti tekee
lentäjä, joka koneen päällikkönä on vastuussa koneesta ja matkustajien
turvallisuudesta.

Toimittaessa muulla kuin kerhon koneella on syytä huomioida seuraavaa:
ilma-aluksen lentokäsikirjassa tai sen liitteessä on oltava

-   hyväksyntä siitä, että koneella voidaan lentää ilman ovea tai ovi
    voidaan avata lennon aikana

-   laskuvarjohyppytoimintaan tarvittavat ohjeet

Lisäksi koneessa on oltava puukko tai vastaava teräase lentäjän ja
hyppääjien saatavilla. Jos koneessa on yli 10 hyppääjää, kaikkien on
käytettävä istuinvöitä. Yhdessä lentäjän kanssa on myös syytä tarkastaa,
ettei poka ylitä koneen painorajoja.

Maalialueen pitää olla hyppytoimintaan soveltuvassa kunnossa. Lisäksi
tuulen suuntaa ja voimakkuutta osoittavan välineistön toiminta ja kunto
tarkastetaan. Samalla kannattaa huomioida tuulen suunta ja voimakkuus.

Jos toiminta vaatii maahenkilön paikallaolon, pitää hänen pätevyytensä
ja tehtävänsä selvittää ja selventää. Lisäksi on syytä tarkistaa
maahenkilön tarvitsemat varusteet (ensiaputarvikkeet, pelastusvälineet,
vene, radiot, hakuauto). Jos osa tarvittavista varusteista sijaitsee
maastossa, on myös ne käytävä tarkastamassa.

Vallitseva sää ja olosuhteet on selvitettävä. On tehtävä päätös siitä,
soveltuuko keli aiottuun laskuvarjohyppytoimintaan. Sää tuuli- yms.
tiedot merkitään niille kerholla varattuihin paikkoihin.

Lisäksi on huolehdittava, että kaikilla hyppytoimintaan osallistuvilla
on asianmukaiset kelpoisuudet ja paperit kunnossa. Tämä koskee
erityisesti kerholla hyppääviä vierailijoita.

On muistettava myös määrittää uloshyppypaikka ja antaa ohjeet
hyppääjille ja lentäjälle (jolle myös mielellään kirjallisena).

 Toiminnan aikana  
------------------

Kentällä ollaan harvoin yksin, joten yhteistyö muiden kentällä toimivien
ilmailijoiden (esimerkiksi lennokkiharrastajat ja purjelentäjät) kanssa
on tärkeää.

Maastokartalle voidaan merkitä esimerkiksi uloshyppypaikka, varattu alue
ja laskeutumiskuvio sekä -suunta.

Koneessa ja maassa on syytä olla pelastuskartta, johon on ruudutettu
hyppytoimintaan käytettävä kenttä ja sen ympäristö. Tilanteessa, jossa
hyppääjä ei pääse kenttäalueelle, voidaan koneesta tarkasti sanoa, mihin
ruutuun hyppääjä on laskeutunut, jolloin haku- ja pelastustoimet
helpottuvat.

Hyppypäivän aikana voi uloshyppypaikka tai suurin sallittu hyppykorkeus
muuttua, jolloin on huolehdittava niiden perusteella tehtävistä
merkinnöistä ja ilmoituksista.

Koneessa on huolehdittava asianmukaisesta hyppyluvasta tai
-ilmoituksesta. On myös otettava huomioon muut lentokentän ilmatilan
käyttäjät sekä mahdollisesti kentällä liikkuvat ulkopuoliset.

Säätilan kehittymistä on seurattava koko ajan, ja toiminta on
tarvittaessa keskeytettävä tai sitä on rajoitettava.

On muistettava täyttää myös pokalista, varmistaa hypyn jälkeen, että
kaikki pokalla olleet pääsivät laskeutumisalueelle tai käynnistää
tarvittavat pelastustoimenpiteet, tehdä lennonjohtoon ilmoitus
esimerkiksi varavarjon käytöstä tai muusta vastaavasta sovitusta asiasta
sekä huolehtia, että lentäjä ehtii pitämään asianmukaiset tauot.

 Toiminnan lopetus  
-------------------

Hyppytoiminnan loputtua on tehtävä asianmukaiset ilmoitukset, jotta
lennonjohto ja/tai muut kentän käyttäjät saavat siitä tiedon. Lentokone
on pysäköitävä ja suojattava. Kaikki käytössä ollut kalusto siirretään
takaisin säilytyspaikoilleen.

 Harjoitus  
-----------

1.  Kirjoitetaan muistiin lennonjohdon ja muiden tarvittavien
    yhteyksien numerot.

2.  Harjoitellaan hyppyalueen varausta normaaliin toimintaan liittyen
    (jos hyppääjien tehtävä).

3.  Suoritetaan vaadittavat toimenpiteet hyppytoiminnan aloittamiseksi.

4.  Suoritetaan vaadittavat toimenpiteet hyppytoiminnan päättyessä.

5.  Tutustutaan kerhon omiin ohjeisiin (esimerkiksi Ohje
    hyppytoiminnasta ja Pokanvanhimman ohje).

6.  Kirjataan omalla kerholla käytössä olevat
    tärkeimmät erityistoimenpiteet.

Erikoishypyt
============

<span>2</span>

A-lisenssin saamisen jälkeen on mahdollista laajentaa hyppykokemustaan
alkamalla harjoitella valitsemiaan hyppylajeja. Kokemuksen karttuessa
voi hypätä myös erilaisia hyppyjä. Näitä ovat esimerkiksi yö vesi- tai
näytöshypyt. Tällaiset erikoisuudet tuovat vaihtelua normaaliin
hyppytoimintaan, mutta edellyttävät huolellisen ja asiantuntevan
valmistautumisen. SIL:n ohjeet asettavat osalle erikoishypyistä kokemus-
ja välinerajoituksia. Oman perushyppytaidon täytyy olla riittävällä
tasolla, jotta vaativat haasteet eivät muodostu riskitekijäksi.

 Yöhypyt  
---------

Sen lisäksi mitä laskuvarjohyppytoiminnalta vaaditaan, ovat SIL ry:n
ohjeen *Laskuvarjohyppääjien toiminnalliset ohjeet ja
kelpoisuusvaatimukset* mukaan yöhypyt sallittuja seuraavin ehdoin:

-   hyppääjällä on vähintään C-lisenssi

-   hyppääjällä on valaistu tai itsevalaiseva korkeusmittari

-   hyppääjä on varustettu kiinteällä, ympäristöön näkyvällä
    valolaitteella

-   hyppääjällä on suunnattava valolaite laskuvarjon tarkastamiseksi

-   maalialue on valaistu

Yö määritellään ilmailumääräysten mukaan (OPS M1-1) seuraavasti:
”Auringon laskun ja nousun välinen aika silloin, kun valaisematonta
kohdetta (savupiippua, mastoa, tms.) ei selvästi voida erottaa 8
kilometrin etäisyydeltä. Epäselvissä tapauksissa katsotaan yön
vallitsevan”.

Myös lentäminen yöllä on rajoitetumpaa kuin päivällä. Lentäjällä täytyy
olla yölentokelpuutus ja koneen mittarivarustus täytyy olla riittävä.

Maahenkilön pitää olla tietoinen tehtävistään ja heidän on pystyttävä
toimimaan pimeässä (riittävät taskulamput). Koneeseen yhteydenpitoa
varten on suotavaa olla maaradio. Laskeutumisalue valaistaan esimerkiksi
käyttämällä turvalliseen paikkaan pysäköityjä autoja. Valot kannattaa
suunnata niin, että ne eivät häikäise laskeutuvaa hyppääjää.

Käytettävien valojen täytyy olla luotettavia, ja ne on kiinnitettävä
ottaen huomioon vapaapudotus. Kemialliset kiilut ovat toimintavarmoja ja
suositeltavia korkeusmittarin valaisemiseen. Ne toimivat myös kiinteänä,
ympäristöön näkyvänä valolaitteena esimerkiksi päähineeseen teipattuna.
On myös tärkeää muistaa asentaa valot niin, etteivät ne häikäise itseä
tai muita hyppääjiä. Pieni käsivarteen teipattu taskulamppu soveltuu
hyvin laskuvarjon tarkastukseen. Käytettävät lisävarusteet on
kiinnitettävä siten, että ne eivät häiritse normaaliin hyppytoimintaan
kuuluvia liikeratoja (esimerkiksi avaus, varavarjotoimenpiteet).

Olosuhteiden on oltava yöhyppyjä hypättäessä hyvät. Taivaan pitää olla
pilvetön hyppykorkeuden alapuolelta. Lisäksi on huomioitava ylätuulien
voimakkuus ja suunta. Kovilla ylätuulilla yöhyppyjä ei kannata hypätä.

Erikoishypyt ovat aina voimakkaasti stressiä lisääviä suorituksia. Yöllä
kuluu huomattavasti pitempi aika tilanteiden havaitsemiseen ja niihin
reagoimiseen kuin päivällä. Laskeutuminen on valaistuksesta huolimatta
hankalampaa, eikä uloshyppypaikka aina ole oikea, mikä täytyy ottaa
huomioon varjoa valittaessa.

Hyppyyn valmistautuminen alkaa huolellisella suunnittelulla. Hyppääjien
on tutustuttava hyppyalueeseen päiväsaikaan. Varjon aukaisua ja
VV-toimenpiteitä on syytä harjoitella.

Sääolosuhteet ja ennusteet täytyy tutkia huolella. Tuulen suunta muuttuu
usein auringon laskun jälkeen. Valojen toiminta ja kiinnitys on
varmistettava. Ennen hyppyä käydään hyppysuunnitelma läpi kokeneemman
yöhyppääjän johdolla. Avauskorkeudet ja porrastukset sovitaan tarkasti
ja niistä pidetään kiinni.

Ensimmäisen yöhypyn ei kannata olla ryhmähyppy eikä hyppyä tule
muutenkaan suunnitella liian vaikeaksi. Ennen hyppyä kannattaa antaa
silmien tottua hämärään. Hämäränäkö kehittyy noin tunnissa. Tupakointi
heikentää hämäränäköä huomattavasti.

Koneessa on varottava häikäisemästä muita. Uloshyppypaikka on pystyttävä
määrittämään tarkasti. Itse hyppy tehdään suunnitelman mukaisesti. Jos
kyseessä on FS-hyppy, purkukorkeuden on oltava riittävän korkea. Liu’un
lisäksi on syytä käyttää avausporrastuksia. Varjon varassa lennetään
rauhallisesti.

 Vesihypyt  
-----------

Hyppääjältä edellytetään vesihypyllä vähintään B-lisenssiä. Jos hypyt
hypätään vesialueella, jossa on ilmeinen hukkumisvaara, kannattaa
varustautua seuraavasti: hyppääjällä on oltava tarkoituksenmukainen
kelluntaväline ja vedessä on oltava pelastustarkoitukseen soveltuva
vesikulkuneuvo ja avustaja kutakin varjon varassa olevaa hyppääjää
kohti.

Uloshyppypaikka on määritettävä huolella. Virtaavaan veteen ja kauas
rannasta hyppäämistä on vältettävä. Maahenkilöt huolehtivat
alastulopaikalle tuulen suuntaa osoittavan laitteen, ensiapuvälineet, ja
varmistavat, että alastulopaikaksi valittu alue on vapaa esteistä.
Maahenkilöiden on oltava tietoisia tehtävistään ja heidän on pystyttävä
toimimaan niin, että hyppääjä voidaan tarvittaessa pelastaa vedestä.
Käytettävän veneen on oltava riittävän tukeva. Se ei saa kaatua, vaikka
veneessä oleva henkilö auttaa vedessä olevan hyppääjän veneeseen.

Kalustoa valittaessa on otettava huomioon, että kaikki
automaattilaukaisimet ja korkeusmittarit eivät kestä vettä (jos
hyppykorkeus vesihypyllä ei ylitä 1500 metriä, visuaalinen
korkeusmittari ei ole pakollinen varuste). ZP-kangas on sinänsä melko
kutistumatonta, mutta varjon valmistuksessa käytetyt vahvikenauhat eivät
välttämättä säilytä mittojaan kuivuttuaan, jolloin varjon ominaisuudet
huonontuvat.

Varjon aukaisua ja varavarjotoimenpiteitä kannattaa harjoitella
pelastusliivit päällä, sillä kahvojen paikat saattavat muuttua.
Kelluntavälinettä valittaessa on otettava huomioon hyppyvarustuksen
tuoma painonlisäys. Ennen hyppyä käydään hyppysuunnitelma läpi kokeneen
hyppääjän johdolla.

Hyppyä toteutettaessa on pidettävä huolta, että varjon varassa ei ole
enemmän hyppääjiä kuin on pelastusveneitä. Päävarjon irtipäästö veden
yläpuolella voi olla kohtalokasta, sillä vesi on yllättävän kova
elementti ja korkeutta on vaikea arvioida.

Hypyn jälkeen on varjot ja muu kalusto kuivattava huolella auringon
valolta suojassa. Merivedessä kastuneet varjot pitää huuhtoa makeassa
vedessä ennen kuivaamista. Myös varavarjo on aukaistava ja kuivattava
ennen uutta pakkausta. Kaikki metalliosat ja hihnat kuivataan
mahdollisimmat hyvin esimerkiksi pyyhkeellä. Myös vesipelastusvälineet
on huollettava ja palautettava omille paikoilleen.

 Näytöshypyt  
-------------

Näytöshypyt ovat julkisille paikoille hypättyjä hyppyjä - yleensä suuren
tai pienen yleisön eteen. Näytöshypyt voivat olla tilattuja (esimerkiksi
perhetapahtumat, yleisötapahtumat jne.) tai hyppyorganisaation esittelyä
muulle yleisölle.

Näytöshyppytoiminnassa on noudatettava SIL:n *Toiminnallisia ohjeita*.
Tässä ohjeessa on käsitelty mm. näytöshyppyorganisaatio, luvat,
ilmoitukset, ehdot, näytöshyppyalue ja -olosuhteet.

Parhaimmillaan hyvä näytös on erinomaista PR-toimintaa. Näytöshyppy on
kuitenkin hyvin vaativa suoritus. Sen suunnittelussa ja toteutuksessa on
oltava erittäin huolellinen, ja riskien ottamista pitää välttää.
Kokeneetkin ja yleensä arviointikykyiset hyppääjät voivat tehdä
virheitä, kun suorituspaineet kasvavat liikaa. Näytöshyppypaikkaan on
tutustuttava aina etukäteen.

 Hyppytapahtumat (boogiet)  
---------------------------

Laskuvarjohyppääjien kokoontumisia kutsutaan boogieiksi. Osa
hyppytapahtumista keskittyy enemmän hyppäämiseen ja sen harjoitteluun,
osa myös juhlimiseen. Boogieihin kokoontuu hyppääjiä jopa ympäri
maailmaa ja lentolaitteet ovat usein isompia ja/tai niitä on enemmän
kuin hyppypaikan normaalihyppytoiminnassa. Joskus boogiepaikkakin on
sellainen, missä ei normaalisti hyppytoimintaa järjestetä.

Suomessa boogieita järjestetään vuosittain useita, viime vuosina
suurimpia tapahtumia ovat olleet Pimp My Fly (Utti), Freefly Playdate
(Oripää) ja Embassy of Freedom (Pudasjärvi). Virossa järjestetään
vuosittain Parasummer, johon osallistuu myös paljon suomalaisia.

Ruotsissa järjestettiin 1982 - 2004 yksitoista kertaa Hercules-boogie,
jossa oli käytössä Ruotsin Ilmavoimien C-130 Hercules kuljetuskoneita.
Osallistujia oli satoja hyppääjiä ympäri maailmaa. Näiden koneiden
saatavuus hyppykäyttöön on vähentynyt merkittävästi eikä koneita
Ruotsissa ole enää siviilihyppykäytössä. Suomessa järjestettiin
Hercules-leiri 1997.

Kun kiinnostava tapahtuma on löytynyt, kannattaa aluksi selvittää
mahdolliset hyppykokemusrajat ja noudattaa niitä. Tapahtumissa hypätään
yleensä isoista koneista, jolloin myös hyppyryhmät ovat suurempia.
Vähäinen kokemus voi tällöin johtaa vaaratilanteisiin.

Yleensä ilmoittautumalla ennakkoon säästää ilmoittautumismaksuissa.
Järjestäjien tarjoama tapahtumaan liittyvä lisäinformaatio kannattaa
lukea ja sisäistää sekä toimia ohjeiden mukaan. Joissain tapahtumissa
järjestäjät edellyttävät määrätyn summan kattavaa kolmannen osapuolen
vahinkovakuutusta. On syytä varmistaa oman vakuutuksen korvaussummien
riittävyys sekä sen kattavuus ja käytännön järjestelyt ulkomailla.
Normaali matkavakuutus harvoin kattaa laskuvarjohyppäämistä.
Lajiliitolta saadun vakuutuksen korvaussummat saattavat olla pieniä
hyppymaan, esimerkiksi Yhdysvaltojen hintatasoon tai vaatimuksiin
nähden. Ilmailuliiton vakuutus on voimassa maissa, jotka noudattavat
kansainvälisiä ilmailumääräyksiä.

Boogieihin kannattaa saapua ajoissa ja tutustua paikallisiin
olosuhteisiin. Ennen toiminnan alkua (joko päivittäin tai tapahtuman
alussa) pidetään yleensä informaatiotilaisuus, jossa on syytä olla
mukana. Jos joku asia on jäänyt epäselväksi, se on selvitettävä ennen
hyppäämisen aloittamista. Kyseessä on paitsi oma, myös muiden hyppääjien
turvallisuus.

Boogieissa on usein isoja koneita tai niitä on paljon, joten ilmassa on
runsaasti laskuvarjoja yhtä aikaa. Laskeutumiskuvio on yleensä tiukasti
määrätty ja sitä tulee noudattaa. Väärään paikkaan laskeutumisesta
saattaa aiheutua järjestäjän määräämiä sanktioita.

Hyppytapahtumat ovat oivallisia paikkoja saada koulutusta kokeneemmilta
hyppääjiltä. Niin kansainvälisissä kuin kotimaisissakin tapahtumissa on
usein hyppyorganisaattoreita, jotka kokoavat hyppyryhmät halukkaille.
Omat ryhmät kootaan FF- ja FS-hyppääjille erikseen ja hyppääjien
erilainen kokemus huomioidaan hyppyjen suunnitteluvaiheessa. Oma
hyppykokemus kannattaa tuoda rehellisesti esille, jotta saa hypystä
mahdollisimman paljon irti vaarantamatta muita.

Boogieihin liittyy yhtenä osana myös juhliminen. Hauskaa kannattaa kyllä
pitää, mutta seuraavana aamuna pitää myös itsekritiikin olla riittävää.

Boogieissa tarkastetaan asiakirjat ja välineet huolellisesti
sisäänkirjoittautumisen yhteydessä. Ennen hyppytapahtumaan lähtöä on
huolehdittava, että tarvittavat asiapaperit ovat mukana: lisenssi,
hyppypäiväkirja, varjokirjat ja mahdolliset vakuutuspaperit. On myös
tarkastettava, että lisenssi, kaikki kaluston tarkastukset ja
pakkausjaksot (huom. varavarjon pakkausjaksot saattavat olla boogieissa
tiukemmat kuin kotimaassa) ovat voimassa ja kalusto on hyvässä kunnossa.
Erityisesti avausjärjestelmään kiinnitetään boogieissa huomiota.
Luuppien kunto ja tiukkuus sekä apuvarjon taskun tiukkuus tarkistetaan.
Boogieissa voi olla mahdotonta korjata puutteita tai se voi olla
kallista.

 Kilpailut  
-----------

Laskuvarjourheilussa järjestetään kilpailuja monella eri tasolla (SM,
PM, MM). Lisäksi mm. World Cup ja World Games ovat arvostettuja
kilpailuja.

Suomenmestaruuskilpailuja järjestetään eri puolilla maata. Joinakin
vuosina järjestetään yhteiskilpailuja, jolloin kaikki lajit hypätään
samassa tapahtumassa. Usein kuitenkin eri lajit (tai lajiryhmät:
konventionaaliset, CF- ja vapaapudotuslajit) kilpaillaan omissa
kilpailuissaan. Kerhot hakevat kisojen järjestämisoikeutta Suomen
Ilmailuliitto ry:ltä.

Virallisia SM-lajeja ovat tällä hetkellä konventionaalisissa lajeissa
taitohyppy, tarkkuushyppy, joukkuetarkkuus ja yleismestaruus.
FS-hypyissä kilpaillaan 4 ja 8 henkilön joukkueissa. FS:ssä hypätään
myös Intermediate-sarjassa, jossa hyppääjien kokemustaso on rajoitettu.
CF-puolella kilpaillaan neljän hengen kierrossa. Artistic-lajeista
Freestyle (kahden hengen joukkue) ja Freefly (kolmen hengen joukkue)
ovat SM-lajeja.

SM-tasolla on järjestetty myös Para-Ski-kilpailuja. Kilpailuissa on
ollut kaksi lajia, joissa on yhdistetty tarkkuushyppy kaltevaan
rinteeseen sekä suurpujottelu tai murtomaahiihto (Nordic Para-Ski).

Epävirallisia lajeja ovat mm. canopy piloting (pituus tarkkuus- ja
nopeuslaskeutumiset), blade running (varjolla lennetään alas jyrkkää
rinnettä pujotellen korkeiden viirien välistä) ja FS-hypyissä
esimerkiksi 16-way, 20-way ja nopeustähti. CF:ssä kilpaillaan myös 8
hengen nopeusmuodostelma sekä 2 ja 4 hyppääjän sekvenssissä.
Artistic-lajien puolella voidaan hypätä skysurfingia laudan kanssa.
Lisäksi kilpailuja on järjestetty nopeushyppäämisessä. Uusin laji on
speed skydiving, jossa tavoite on yksinkertainen: saavuttaa
mahdollisimman suuri nopeus vapaapudotuksen aikana.

SM-kilpailuihin vaaditaan A-lisenssin kelpoisuus ja SIL:stä haettu
kilpailulisenssi (FAI-lisenssi). Joissakin sarjoissa pitää pystyä
osoittamaan hyppymääränsä (ettei ylitä minimiä) sekä riittävät taitonsa,
jotta kilpaileminen olisi turvallista.

Kilpailujen järjestäjät lähettävät kerhoihin kilpailukutsut, joissa
kerrotaan mm. kilpailupaikka ja -aika, hyppykonetyyppi, viimeinen
ilmoittautumispäivä, hinta, hygieniapalvelut jne. Kilpailupaikalla
ilmoittaudutaan järjestäjille, jotka tarkastavat asiakirjat sekä
hyppyvälineiden kunnon.

Kilpailukutsujen mukana tulee yleensä suomenkielinen tiivistelmä
säännöistä, mutta viime kädessä Sporting Code -säännöstö on se, joka
määrää FAI:n alaisissa kilpailuissa.

 Eri hyppylajit 
---------------

Seuraavassa esitellään lyhyesti eri hyppylajeja. Lisätietoja lajeihin
löytyy lajikohtaisista jatkokoulutusoppaista.

###  Speed skydiving  

Speed skydiving on uusimpia kilpailulajeja. Nimi voidaan kääntää vaikka
nopeushypyksi. Siinä tavoite on yksinkertainen: saavuttaa mahdollisimman
suuri nopeus vapaapudotuksen aikana.

Tällä hetkellä nopeimmat hyppääjät pystyvät putoamaan yli 500 kilometrin
tuntinopeudella.

Lajin on tehnyt mahdolliseksi mikroprosessoripohjaisten korkeusmittarien
käyttöönotto laskuvarjourheilussa. Niiden avulla pystytään mittaamaan
ihmisen putoamisnopeus riittävän luotettavasti kilpailemista varten.

###  Canopy piloting  

Canopy piloting (CP) eli kotoisammin swooppaaminen on yksi
vauhdikkaimmista laskuvarjourheilun lajeista. Swooppaamisessa hyppääjä
pyrkii saavuttamaan kuvullaan mahdollisimman pitkän ja tarkan
loppuliidon, joka tapahtuu aivan maan pinnassa.

Swooppi aloitetaan vauhdinotolla, jossa hyppääjä kääntää varjonsa
syöksyyn. Syöksy oikaistaan sopivasti ennen maata, jotta saavutetaan
optimaalinen nopeus swooppiin. Hyppääjät voivat saavuttaa jopa yli 100
km/h vauhdin.

Swooppaaminen on varsin vaativa laskuvarjourheilun laji. Canopy
pilotingissa suoritukset tapahtuvat aivan katsojien silmien edessä,
joten yleisön on helppo seurata lajin tapahtumia.

###  Freefly  

Freeflyssä on tavoitteena lentää mahdollisimman monipuolisesti, kaikissa
mahdollisissa lentoasennoissa. Freeflyn perusasentoja ovat pää alaspäin
lentäminen (head down), istualtaan lentäminen (head up) sekä liukuminen
(tracking). Toisin kuin kuviohyppäämisessä, jossa kuviot tehdään pääosin
tasossa, freeflyssa lennetään kolmiulotteisesti. Nimensä mukaisesti kyse
on vapaasta lentämisestä, joten vain mielikuvitus on rajana hyppyjä
suunniteltaessa.

###  Freestyle  

Freestyle on vapaapudotuslaji, jossa tehdään erilaisista
lentoasennoista, pyörähdyksistä ja asentojen muutoksista koostuvia
liikesarjoja. Monet liikkeet on lainattu suoraan uimahypyistä, tanssista
tai voimisteluliikkeistä, ja niihin on lisätty vapaapudotuksen mukanaan
tuomia uusia elementtejä.

Kilpailuissa freestyleä hypätään kahden hengen joukkueissa, joissa
toinen hyppääjä kuvaa freestylehyppääjän suorituksen. Suorituksessa
arvosteltavia ominaisuuksia ovat ohjelman taiteellisuus, vaikeusaste,
liikkeiden puhtaus ja kuvaajan työskentely. Kilpailuhypyt hypätään 4000
metrin korkeudesta ja työskentelyaika on 45 sekuntia.

Kilpailuissa freefly:ta hypätään kolmen hengen joukkueilla, joissa yksi
hyppääjä kuvaa kahden muun suorituksia osallistuen samalla myös itse
suorituksiin. Hypyllä hyppääjät ottavat erilaisia otteita toisistaan ja
lentelevät erilaisia kuvioita toisiinsa nähden.

###  Kupukuviohyppääminen  

Kupukuviohyppäämisessä (Canopy Formation, CF, entinen CRW) hyppääjät
muodostavat kuvioita laskuvarjojen varassa tarttumalla kiinni toisten
hyppääjien kupuihin. Lajin harrastamiseen on nykyään kehitetty aivan
omanlaisia laskuvarjoja, jotka pysyvät hyvin lentokunnossa vaikeissakin
tilanteissa. Kupuja on myös vahvistettu, jotta ne kestäisivät
repeytymättä kovaakin vetoa. Kuvuissa on myös useampia ohjauslenkkejä
kuin laskuvarjoissa yleensä.

Kupukuviohypyissä on kaksi kilpailulajia: sekvenssi ja rotaatio.
Sekvenssissä hyppääjät telakoituvat sekä päällekkäin että rinnakkain ja
pyrkivät tekemään ennalta arvottuja kuvioita. Rotaatiossa kaikki
hyppääjät telakoituvat päällekkäin, jonka jälkeen aina tornin ylin
hyppääjä kiertää alimmaksi. Kupukuvioissa kilpaillaan sekä 2- että
4-miehisin joukkuein. Hypyt arvostellaan hyppyjoukkueeseen kuuluvan
kuvaajan nauhoituksen perusteella.

###  Kuvaaminen  

Vaikka kilpailuissa kuvaajat ovatkin kuvio freestyle freeflying- ja
kupumuodostelmajoukkueen jäseniä, kuvaaminen on kuitenkin oma taiteen
lajinsa.

Hyppysuoritusten kuvaaminen ilmassa on muuttunut viime vuosien aikana
harvojen erityisosaajien lajista lähes kaikkien vähänkin kokeneempien
hyppääjien harrastukseksi. Tämän kehityksen ovat mahdollistaneet lähinnä
pienentyneet kamerat ja niiden hintojen reilu lasku. Nykyään
vapaapudotuskuvaamisessa käytetään usein pieniä digitaalivideokameroita,
joiden kuvanlaatu on hyvä.

Kuvaaminen tarjoaa erilaisia haasteita riippuen siitä, mitä kuvaa.
Siinä, missä kupumuodostelmahyppyjä kuvataan varjon varassa lentämällä,
vaatii freestylehyppääjän kuvaaminen välillä hyvin aggressiivista
liikehdintää vapaapudotuksessa, jotta etäisyys kuvattavaan pysyisi
sopivana.

Kuvauskäyttöön on suunniteltu myös omia haalareita. Muun muassa
kuviohypyn kuvaamisessa käytetään haalareita, joissa käsivarren ja
vartalon välissä on isot siivet, joilla kuvaaja pystyy säätelemään
putoamisnopeuttaan ja liikehtimään tehokkaasti pystysuunnassa.

Ilmakuvaaminen on yksi tapa kehittää itseään hyppääjänä. Se vaatii
kuitenkin tietoa ja taitoja sekä paljon keskittymistä. Sen vuoksi
kokemusrajaksi on asetettu C-lisenssi. Jos oma lentotaito ei ole
hallinnassa, voi seurauksena olla katastrofi. Ennen kuvaamisen
aloittamista pitää keskustella turvallisuuspäällikön sekä kokeneempien
kuvaajien kanssa välineistä ja kuvaamiseen liittyvistä asioista.
Äänikorkeusmittarin käyttäminen kuvaushypyillä on erittäin
suositeltavaa.

###  Kuviohyppääminen  

Kuviohypyissä (Formation Skydiving, FS) hyppääjät tekevät kuvioita
vapaapudotuksessa ottamalla otteita toisista hyppääjistä. Kuviohyppy on
oivallista harjoitusta, kun halutaan oppia lentämään vapaapudotuksessa
sekä hallitsemaan omaa vartaloa ja ilmavirtaa. Kuviohyppy tarjoaa
kuitenkin erinomaisia haasteita kokeneemmillekin hyppääjille.

Kilpailuissa kuviohyppyä hypätään sekä 4 että 8 hyppääjän joukkueissa.
Joukkueeseen kuuluu lisäksi kuvaaja, jonka tehtävä on videoida joukkueen
suoritus tuomarien arvostelua varten. Lisäksi esimerkiksi eri
hyppytapahtumissa hypätään isoja kuvia, joissa mukana saattaa olla 10–50
hyppääjää.

###  Liitohyppääminen  

Liitohyppäämiseen käytetään liitopukua, jonka avulla hyppääjät pystyvät
yli kaksinkertaistamaan vapaapudotusajan sekä myös lentämään
vapaapudotuksen aikana pitkiäkin matkoja. Hyvä liitohyppääjä pystyy
lentämään 3 kilometrin vapaapudotuksen aikana 7–8 kilometrin vaakamatkan
ja saavuttamaan yli 150 km/h vaakanopeuden.

Liitohyppäämisessä ei tällä hetkellä maailmassa kilpailla eikä siihen
ole kehitetty mitään sääntöjä. Liitopuvulla lentäminen vaikuttaa
huomattavasti vapaapudotusnopeuteen ja vaatii hyvää kehonhallintaa
vapaapudotuksen aikana. Liitohyppäämisen aloittaminen Suomessa vaatii
vähintään C-lisenssin sekä lajioppaassa määritellyt vähimmäistaidot ja
-kokemuksen.

###  Taitohyppy  

Taitohypyssä pyritään tekemään mahdollisimman nopeasti sarja, joka
muodostuu neljästä 360 asteen käännöksestä ja kahdesta takavoltista.
Hyppy kuvataan maasta, ja taitohyppysarjan tekemiseen kuluneeseen aikaan
lisätään virhesekunteja sen mukaan, kuinka paljon vajaiksi tai liian
pitkiksi käännökset ja takavoltit menevät. Taitohyppy hypätään 2200
metrin korkeudesta. Hypyn alussa hyppääjät pyrkivät saavuttamaan
mahdollisimman suuren alkuvauhdin taitohyppysarjaa varten. Tämä tapahtuu
yleensä pää alaspäin tapahtuvan pystysyöksyn eli tikkauksen avulla.
Jotkut taitohyppäävät käyttävät jopa nopeuslaskupukujen tapaisia
kumipukuja maksiminopeuden hakemiseen.

###  Tarkkuushyppy  

Tarkkuushyppy on taitohypyn ohella vanhimpia laskuvarjourheilun muotoja.
Tarkkuushypyssä hyppääjä pyrkii laskeutumaan maaliin, jonka halkaisija
on vain 2 cm. Varjon avauksen jälkeen hyppääjien täytyy arvioida
tarkasti vallitsevat tuulet, jotta he pystyisivät laskeutumaan haluttuun
maaliin. Viimeiset metrit hyppääjä lähestyy maalia suoraan yläpuolelta
ja pyrkii asettamaan jalkansa tarkasti maalin keskelle. Virhetulokset
mitataan 16 senttimetriin asti. Tarkkuushypyssä käytetyt varjot ovat
nimenomaan tarkkuushyppyyn suunniteltuja ja eroavat muista, niin
suurelta kooltaan kuin siipiprofiililtaan ja lento-ominaisuuksiltaankin.

Taito- ja tarkkuushyppyä yhdessä kutsutaan konventionaalisiksi lajeiksi.
Usein taito- ja tarkkuushyppy kulkevatkin käsi kädessä, ja kilpailuihin
tähtäävä hyppääjä harjoittelee molempia lajeja. Kilpailuissa jaetaan
myös yleismestaruusmitalit, jonka tulokset lasketaan konventionaalisten
lajien sijoitusten mukaan.

Fysiologia
==========

<span>2</span>

Laskuvarjohyppääjällä ei saa olla sellaista synnynnäistä tai hankittua
vikaa, vammaa tai toiminnanvajausta, joka rajoittaa pysyvästi
toimintakykyä tai saattaa äkillisesti/yllättäen vaikuttaa siihen siinä
määrin, että tehtävän turvallinen suoritus vaarantuisi. Hyppääjällä ei
saa olla vaikeaa psyykkistä poikkeavuutta, päihderiippuvuutta,
epilepsiaa tai muuta neurologista sairautta, tuoretta (ei parantuneeksi
todettua) aivo- tai kallovammaa, sydänvikaa tai sydämen toiminnan
vajavaisuutta, keuhko- tai hengityselinsairauksia jne. Tuki- ja
liikuntaelinten poikkeavuudet, kuten nivelten vaikeat liikerajoitteet,
olkapäiden sijoiltaanmenotaipumus tai tuore luunmurtuma estävät myös
hyppäämisen.

Lääkäri voi harkintansa mukaan antaa luvan harrastaa laskuvarjourheilua,
jos tauti, sairaus tai vamma ei harrastusta häiritse tai se on
tilapäistä. Raskauden, loukkaantumisten ja sairauksien jälkeen on
käytettävä myös tervettä järkeä hyppytoiminnan jälleen aloittamisessa.

 Fyysiset seikat  
-----------------

Korvat ja nenän sivuontelot ovat kaikessa ilmailussa eniten ongelmia
aiheuttavia elimiä. Kaasujen laajenemisen aiheuttamat paine-erot sekä
noustessa ylöspäin koneen mukana että vapaapudotuksen aikana aiheuttavat
vaikeuksia, jos ei osata toimia oikein. Paine-erot voivat aiheuttaa
kipua, korvien soimista tai lukkiutumista ja jopa tärykalvon
rikkoontumista. Korvien (korvatorvien) paineen tasaus on syytä opetella
jo hyppyuran alussa. Nieleskely ja haukottelu ovat yleisimmin käytettyjä
menetelmiä. Jos ne eivät tuota tulosta, niin puhalletaan kevyesti nenän
kautta ilmaa pitäen samalla nenästä kiinni. Flunssaisena ja allergisen
nuhan aikana tulee hyppäämistä välttää. Tupakanpoltto yhdistettynä
tulehdukseen tai allergiaan heikentää korvien ilmastointia ja luo
lisäriskin sairauksille.

Lentokorkeuden kasvaessa ja ilmanpaineen laskiessa elimistölle
välttämättömän hapen osapaine hengitysilmassa pienenee. Seurauksena
elimistön happikyllästeisyys alenee. Kun kudosten verenkierron mukana
saama happimäärä ei enää riitä ylläpitämään solujen normaalia toimintaa,
syntyy hapenpuute eli hypoksia.

Syntyvä hapenpuute vaikuttaa näkökykyyn, hermostoon, henkiseen sekä
kaikkeen motoriseen toimintaan. Hapenpuutetta hypyn aikana lisäävät
fyysinen aktiivisuus ja kylmyys. Hypoksiassa näkökyky ja näöntarkkuus
heikkenevät sekä näkökenttä pienenee ja tummenee. Lisäksi saattaa ilmetä
huimausta, päänsärkyä, kevyen olon tunnetta, ahdistusta, väsymystä,
uneliaisuutta, tuntohäiriöitä, puutumista ja lihasnykäyksiä.
Objektiivisia oireita ovat persoonallisuuden muutokset, arvostelukyvyn
heikentyminen ja mm päätöksenteon hidastuminen. Myös reaktioaika pitenee
ja koordinaatiokyky heikkenee.

Hapenpuutteen oireiden ilmenemisnopeuteen ja vaikeusasteeseen
vaikuttavat

1.  Aika, jonka kuluessa happivajaus on syntynyt

2.  Happivajauksen aste

3.  Aika, jonka hapenpuute kestää

4.  Henkilökohtaiset ominaisuudet, kuten ruumiinrakenne,
    mahdolliset sairaudet.

Hapenpuutteen vaarallisuus piilee siinä, että oireita on vähän eikä
niitä aina havaita ajoissa.

Hapen saantiin on aina suhtauduttava vakavasti, kun hyppykorkeus on yli
kolme kilometriä. Lisähappea tarvitaan määräysten mukaan kuitenkin vasta
yli neljän kilometrin hyppykorkeuksissa. Happivajetta voidaan ehkäistä
istumalla rauhalliseti paikallaan koneessa uloshyppyyn asti sekä
pukeutumalla lämpimästi.

Hyperventilaatio on tiedostamatonta hengityksen kiihtymistä ilman
hapenpuutetta. Se liittyy useimmiten ahdistus- ja pelkotiloihin. Oireina
ovat ilman loppumisen tunne, pistely sormenpäissä ja huulissa, sormien
puutuminen, ahdistus, puristava tunne rinnassa, rintakipu, tajunnan
häiriöt, lihaskouristukset ja lopulta tajuttomuus. Hyperventilaation
hoito on ennaltaehkäisevää eli tietoista hengityksen rauhoittamista.
Hyperventiloiva ihminen tuodaan koneella alas. Häntä rauhoitellaan ja
hän voi lyhytaikaisesti hengittää pussiin, kunnes oireilu katoaa.

Laitesukelluksen jälkeen on noudatettava annettuja varoaikoja ennen
hyppäämisen aloittamista. Verenluovutuksen jälkeen ei hyppäämistä
suositella viikkoon.

 Lääkkeet, alkoholi ja tupakka  
-------------------------------

Säännöllinen lääkkeiden käyttö, vaikka kyse ei olisikaan
kolmiolääkkeistä, saattaa olla riski laskuvarjourheilussa. Lääkkeitä
ottavan kannatta kysyä itseltään, ovatko tauti tai sen oireet itsessään
este hyppäämiselle? Jotkut lääkkeet eivät sovi hyppääjille, vaikkei
lääkepakkauksen kyljessä olisikaan varoituskolmiota. Lääkkeiden
sopivuudesta on syytä kysyä hoitavalta lääkäriltä tai, jos tämä ei tunne
ilmailun vaatimuksia, ilmailulääkäriltä. Lisenssihyppääjä vastaa itse
lääkkeiden käytöstään yhdessä lääkärin kanssa. On muistettava, että
lääkeiden mahdolliset vaikutukset toimintakykyyn saattavat johtaa
onnettomuuteen ja sitä kautta vaikuttaa myös muiden hyppääjien
turvallisuuteen.

Unilääkkeet ja rauhoittavat lääkkeet turruttavat aisteja ja hidastavat
reaktioita. Niiden vaikutus voi jatkua useita vuorokausia käytön
jälkeen. Vahvat kipulääkkeet ovat myös pääosin kiellettyjä, sillä ne
heikentävät suorituskykyä ja aiheuttavat väsymystä. Huumausaineet
saattavat aiheuttaa pitkälläkin aikavälillä vaikutuksia, joita ei
pystytä ennakoimaan. Puudutusaineet hammashoidossa vaativat vuorokauden
hyppäämättömyyden.

Pelon voittamiseksi ei lääkkeitä saa käyttää!

Tupakoinnin haittavaikutukset saattavat olla hyvin merkittäviä. Pahin
tupakoinnin lyhytvaikutteisista haitoista johtuu tupakan savun
sisältämästä hiilimonoksidista (CO) eli häkäkaasusta. CO vähentää veren
hapenkuljetuskykyä, jolloin hapen tarjonta kudostasolla laskee.
Esimerkiksi kolmen tupakan poltto juuri ennen taivaalle lähtöä nostaa
veren hiilimonoksidipitoisuutta siinä määrin, että ko. henkilöillä 1500
metrin korkeus vastaa tupakoimattoman henkilön noin 3750 metrin
korkeutta.

Hyppääjän suoristuskyvyn kannalta jo hyvin pienilläkin alkoholimäärillä
(esimerkiksi yksi pullollinen keskiolutta) on todettu olevan selvästi
haitallisia vaikutuksia. Alkoholin vaikutus on selvästi suurempi lievän
hapenpuutteen vallitessa: esimerkiksi 3000 metrin korkeudessa nautittu
annos vastaa 3–4 annosta merenpinnan tasolla. Siksi hyppytoiminnassa
rajana on ehdoton 0 ‰.

Antidopingtoimikunnan (ADT) dopingsäännöt koskevat myös
laskuvarjohyppääjien virallista kilpailutoimintaa. On kuitenkin syytä
muistaa, että vaikka lääke olisi sallittu urheilussa, niin se ei ole
välttämättä sallittu ilmailussa.

 Olosuhteet ja voimat  
----------------------

Valvominen vaatii veronsa jo normaaliolosuhteissa, saatikka hypätessä.
Fyysinen suorituskyky laskee, vaikka hetkellisesti (hypyn ajan) hyppääjä
tuntisikin itsensä vahvaksi. Tarkkaavaisuus, ajan taju, muisti,
keskittymis oppimis- ja hahmotuskyky sekä havainnointi heikkenevät.
Reaktioaika pitenee, virheet yleistyvät, mutta yksinkertaiset
automaatiotasolle opitut liikesarjat kyetään useimmiten tekemään vielä
väsyneenäkin. Riski loukkaantua ja tehdä virhearviointeja ja
-suorituksia lisääntyy. Säännöllinen lepo ja uni takaavat osaltaan
onnistuneen hyppypäivän.

Ihmisen toimintakyky alenee nopeasti lämpötilan laskiessa. Käden
lämpötilan (ei ilman lämpötilan) laskiessa alle +30 °C lihasten voima
alkaa vähentyä ja tuntoherkkyys heiketä. Alle +7 °C kipu- ja
lämpötuntemus katoaa ja käsien käyttö ei enää onnistu normaalisti.
Sormikkaiden käyttöä suositellaan aina laskuvarjohypyillä.

Nopeuden määrän ja suunnan muutos eli kiihtyvyys (hidastuvuus) vaikuttaa
laskuvarjohyppääjään jokaisella hypyllä uloshypyssä ja avauksessa.
Pitkäkestoisen hidastuvuuden (yli 2 sekuntia) aikana elimistö pyrkii
sopeutumaan tilanteeseen, mutta jo poikkeuksellisen nopean varjon
avautumisen aikana saattaa esiintyä lyhytkestoista näkökentän
heikkenemistä. Vapaapudotuksessa negatiivinen kiihtyvyys lattakierteessä
voi aiheuttaa tajunnan menetyksen. Varavarjotoimenpiteiden tekeminen
vajaatoimisella, suurella siipikuormalla olevalla varjolla on tehtävä
ennen kuin vauhti ehtii kiihtyä liikaa. Törmäystilanteessa hidastuvuus
on lyhytkestoista, joten merkittävimpiä vaurioita ovat elimistön
rakennevammat. G-voimien sietokykyyn vaikuttavat mm. hyppääjän
ruumiinrakenne, yleiskunto, sairaudet, tottumattomuus, nestevajaus, ja
vireystila. Urheileva, terve, normaalipainoinen ja -kuntoinen
laskuvarjohyppääjä kestää normaalit G-voimat useita kertoja saman päivän
aikana.

Riskitekijät, toiminta onnettomuustilanteessa ja ensiapu 
========================================================

<span>2</span>

 Laskuvarjohyppäämiseen liittyvät riskitekijät  
-----------------------------------------------

Vakavat laskuvarjohyppyonnettomuudet tutkii ensisijaisesti poliisi ja
erityistapauksissa Onnettomuustutkintakeskus. Tutkimuksen tarkoituksena
on selvittää kaikki onnettomuuteen vaikuttaneet seikat, ja sitä
käytetään hyväksi uusien onnettomuuksien ehkäisemisessä.
Onnettomuustutkintakeskus julkaisee omista tutkinnoistaan
tutkintaselostuksen, jossa on kaikille hyppääjille hyödyllistä
luettavaa. Myös poliisitutkimuksien selostukset pyritään
mahdollisuuksien mukaan julkaisemaan. Lisäksi Laskuvarjotoimikunnan
Koulutus- ja turvallisuuskomitea julkaisee Turvallisuustiedotteita,
joissa käsitellään turvallisuuteen liittyviä asioita.

Hyvin yleistä onnettomuuksissa on, että tapahtumalle ei ole olemassa
yhtä syytä, vaan useita osasyitä, jotka yhdessä ovat aiheuttaneet
onnettomuuden. Riskitekijöitä ja onnettomuuteen johtavia tekijöitä
laskuvarjourheilussa ovat esimerkiksi

-   väsymys, krapula, huumaavat aineet, lääkkeet ja niiden vaikutuksen
    alaisena hyppääminen

-   ongelmat ja ristiriidat töissä, kotona tai kerholla

-   huolimaton päävarjon pakkaus

-   väärä pukeutuminen säähän ja olosuhteisiin nähden

-   lainavarusteilla hyppääminen ja usein vaihtuvat varusteet

-   muuttuneet toimintamallit varavarjotoimenpiteissä, ohjaamisessa jne.

-   liian vaativa hyppy kokemukseen nähden ja epäsäännöllinen
    hyppytausta

-   liika yrittäminen kokemuksen ollessa vähäinen

-   välinpitämättömyys muista hyppääjistä ja näyttämisen tarve

-   väärä uloshyppypaikka.

-   matalat purut ja aukaisut sekä lyhyt liuku tai puutteellinen
    liukutekniikka

-   puutteellinen ilmatilan tarkkailu varjon varassa ja laskeuduttaessa.

-   rajut ohjausliikkeet ja käännökset matalalla sekä liian vaativa
    varjo taitoihin nähden.

Riskitekijöitä minimoitaessa on huomioitava ainakin seuraavat seikat:

-   Tunnetaan omat tiedot, taidot ja vireystila eikä yliarvioida niitä.

-   Harjoitellaan opittuja toimintamalleja useasti hyppykauden aikana.

-   Hypätään säännöllisesti ja osallistutaan koulutustilaisuuksiin.

-   Noudatetaan määräyksiä ja sääntöjä sekä tiedetään kerho- ja
    kenttäkohtaiset ohjeet.

-   Tunnetaan kentän nostavat, laskevat ja pyörteet sekä ohjataan niistä
    pois täydellä liidolla (ZP-kangas).

-   Tutustutaan varjoon sekä varusteisiin eri tilanteissa ja keleissä
    sekä vältetään lainavarusteita.

-   Käytetään omaan taito- ja kokemustasoon soveltuvaa varjokalustoa
    sekä muita varusteita (esimerkiksi kamerakypärä).

-   Käytetään kaikilla hypyillä reppu-valjasyhdistelmää, jossa on
    varavarjon automaattilaukaisin.

-   Seurataan sään kehittymistä koko hyppypäivän ajan eikä hypätä, jos
    ollaan epävarmoja.

-   Ei olla itsekkäitä, vaan huomioidaan muut hyppääjät.

-   Varataan aina riittävästi korkeutta hyppysuoritusta varten.

-   Ei epäröidä käyttää varavarjoa epäselvässä tilanteessa.

-   Pukeudutaan sään mukaisesti huomioiden myös hyppykorkeus sekä
    käytetään aina sormikkaita.

-   Ei pakata märkää tai roskaista varjoa.

-   Ei hypätä pilveen.

-   Muistetaan, että onnettomuus ei ole yksityisasia!

Hyppyturvallisuus rakentuu toimintamalleille ja -menetelmille.
Toimintamalli on esimerkiksi opittu varavarjon käyttötapa.
Toimintamallin tarkoituksena on, että voidaan harjoitella toimintoja
niin hyvin ja aina samalla tavalla, että kriisitilanteessa toiminta
olisi automaattista. Usein on voitu onnettomuuksien yhteydessä todeta,
että hyppääjä ei ollut harjoitellut toimintamallia riittävästi tai
hänellä oli ollut pitkä tauko hyppäämisessä, jolloin toimintamalli ei
ollut riittävässä terässä. On myös muistettava, että erityisen
riskialttiita ollaan, kun siirrytään käyttämään uutta toimintamallia,
kuten uusia varusteita. Useissa onnettomuuksissa on ainakin yhtenä syynä
ollut tässä oppaassa opetettavien perusturvallisuusasioiden
laiminlyönti.

 Toiminta onnettomuustilanteissa  
---------------------------------

Onnettomuuden tapahduttua keskeytetään hyppytoiminta välittömästi ja
toimitaan SIL ry:n ohjeen Toiminta onnettomuustilanteessa mukaan.
Kuolemantapauksissa ja vakavissa loukkaantumisissa onnettomuutta
tutkimaan voidaan asettaa tutkintalautakunta, joka saavuttuaan paikalle
ottaa johdon. Jos tutkintalautakuntaa ei aseteta, hoitaa poliisi
tutkinnan. Lievissä loukkaantumisissa, varavarjotilanteissa ja hyppääjän
ajautuessa ulos kenttäalueelta, toiminnan aloittaa maahenkilö ja
toimintaa johtaa kokenein paikalla oleva hyppääjä.

Onnettomuustilanteiden toimintamalli on vakio, mutta lievissä
tapauksissa pelastustyöt vaikuttavat vain hetkellisesti muuhun
hyppytoimintaan. Kerhon oma yksilöity toimintaohje eri tilanteita varten
on säilytettävä puhelimen läheisyydessä sekä ensiapuvälineiden mukana.
Siinä on huomioitava kentän erikoisolosuhteet (pelastusvene, -kartta ja
-reitit), varalaskupaikat ja yhteistoiminta muiden alueella toimivien
yhdistysten kanssa. Kerhon turvallisuuspäällikkö vastaa siitä, että
hyppytoimintaan ja hyppyturvallisuuteen liittyvät määräykset, ohjeet ja
tiedotteet ovat kaikkien hyppääjien saatavilla.

Toiminta onnettomuuspaikalla (katso lisätietoja ohjeesta Toiminta
onnettomuustilanteessa) on seuraava:

-   Hyppytoiminta keskeytetään

-   Ilmoitukset:

    -   Hätäkeskus 112

    -   Suomen Ilmailuliitto

    -   Lähin lennonjohto (paikallinen / alue)

    -   Omaiset (kuolintapauksessa **AINA** viranomaisen kautta)

        -   Mihin sairaalaan loukkaantunut on viety

    -   Kerholaisten (ennen kaikkea paikalla olleiden) keskinäinen
        kriisihuolenpito on tärkeää

    -   Yhdistyksen puheenjohtaja, koulutuspäällikkö ja yleisestä
        viestinnästä vastaava henkilö

    -   Silminnäkijöiden nimet, osoitteet ja puhelinnumerot

    -   Paikalla olleiden kerholaisten briefaus. Ei puhuta toisten
        kanssa tapahtuneesta, jotta todistajainlausunnot
        eivät yhdenmukaistuisi. **Tärkeintä, että medialle ei puhu kuin
        kriisitiedotuksesta vastaava henkilö!!**

    -   Ilmoittaudutaan kotiin, jos joku kuollut (sana leviää nopeasti)

    -   Kerhon puhelimet (numerot julkisesti saatavilla)
        otetaan haltuun. Vain se vastaa, joka tietää, mitä saa kertoa

    -   Otetaan talteen uhrin omaisuus

### Onnettomuuspaikalla 

-   Estetään lisäonnettomuuksien synty (tie tai lähiympäristö)

-   Annetaan ensiapu

-   Eristetään alue ja estetään turhien jälkien syntyminen

-   Loukkaantuneen varusteet pyritään pitämään mahdollisimman
    alkuperäisessä tilassa, jos mahdollista

-   Kuolemaan johtaneissa onnettomuuksissa uhria ja varusteita ei
    saa siirtää. Uhri peitetään tarvittaessa

-   Otetaan onnettomuuspaikasta maastoon sidottuja valokuvia ja/tai
    videokuvaa

-   Järjestetään pelastushenkilökunnan sekä viranomaisten opastus
    onnettomuuspaikalle

### Tiedottaminen 

-   Tiedottamisen on oltava niukkaa. Ei soiteta itse minnekään. Jos
    tiedotusvälineistä soitetaan, kerrotaan vain, että a) onnettomuus on
    tapahtunut ja b) tiedottamisesta vastaa nimetty henkilö

-   Onnettomuuden uhrin nimeä ei saa julkaista, ennen kuin uhrin
    omaisille on mennyt tieto tapahtuneesta ja he ovat antaneet
    siihen luvan. Kerholaiset eivät saa kertoa nimeä ulkopuolisille

-   Onnettomuuteen johtaneista syistä ei saa esittää minkäänlaisia
    arvioita

-   Onnettomuudesta ei saa keskustella missään julkisessa paikassa, ei
    ravintoloisissa, ei busseissa, ei saunassa eikä missään, missä on
    ulkopuolisia kuulijoita

-   Täytetään ja lähetetään vaaratilanneraportti (tätä voi
    täydentää myöhemmin)

 Ensiapu  
---------

Hätäensiavulla tarkoitetaan sitä välitöntä ensiapua, jolla pelastetaan
potilaan henki. Hätäensiavun tarkoituksena on palauttaa ja ylläpitää
elintärkeät toiminnot siihen asti, kunnes potilas saadaan hoitoon.
Hätäensiapu aloitetaan onnettomuuspaikalla, ensimmäisenä paikalla olevan
ensiaputaitoisen toimesta. Älä siirrä loukkaantunutta, ellei se ole
välttämätöntä. Nykypäivän ensiavun periaatteena on se, että ensiapu
tuodaan loukkaantuneen luo eikä päinvastoin.

###  Hätäensiapu (elvytys)  

1.  Kartoita nopeasti yleistilanne. Ota selvää saatko elottomalta
    näyttävän hereille puhuttelemalla ja tarvittaessa
    varovaisesti ravistelemalla. Jos potilas ei herää…

2.  …kutsu apua ja tee hätäilmoitus numeroon 112. Kerro lyhyesti kuka
    olet, mistä soitat ja mitä on tapahtunut ja anna tarkka osoite
    ja/tai ajo-ohjeet. Kuuntele ja vastaa sinulle esitettyihin
    kysymyksiin, ja toimi saamiesi ohjeiden mukaan. Varaudu kertomaan
    ainakin potilaan nimi, potilaan tila (tajunnan taso, hengitys,
    verenkierto, näkyvät vammat). Katkaise puhelu vasta luvan saatuasi.

3.  Tarkista hengittääkö potilas. Avaa tarvittaessa kypärän hihna ym.
    hengitysteitä kiristävät asiat. Mikäli kaularankavamma on
    mahdollinen, kuten lähes aina vakavassa laskuvarjohyppytapaturmassa,
    pään taivutus tehdään suurta varovaisuutta noudattaen. Ojenna
    autettavan pää leuan kärjestä nostamalla ja toisella kädellä
    otsasta painamalla. Samalla katso, kuuntele ja
    tunnustele hengitystä. Liikkuuko rintakehä? Kuuluuko hengityksen
    ääni? Tuntuuko ilman virtaus poskellasi? Arvio onko hengitys
    normaalia, epänormaalia tai hengitys puuttuu. Käytä enintään 10
    sekuntia hengityksen arviointiin. Mikäli epäröit, toimi kuin
    hengitys ei olisi normaalia. Jos potilas on reagoimaton, mutta
    hengittää normaalisti, hänet tulee kääntää kylkiasentoon
    hengityksen turvaamiseksi. Tue kaularankaa ja seuraa potilasta
    jatkuvasti ja varmista että hengitys jatkuu.

4.  Potilaalle tulee aloittaa painelu-puhalluselvytys, jos hän ei herää
    eikä hengitä normaalisti. Aseta kämmenesi tyviosa keskelle
    autettavan rintalastaa ja toinen kätesi rintalastalla olevan
    käden päälle. Sormet ovat limittäin.

5.  Paina 30 kertaa suorin käsivarsin kohtisuoraan alaspäin siten, että
    rintalasta painuu 5 - 6 cm. Anna rintakehän palautua
    paineluiden välissä. Keskimääräinen painelutiheys on 100 kertaa
    minuutissa, eikä ylitä 120 kertaa minuutissa. Laske painelut ääneen.

6.  Puhalla 2 kertaa. Avaa hengitystie nostamalle leukaa, tarkista että
    potilaan suu on tyhjä. Aseta suusi tiiviisti autettavan suun päälle
    ja sulje sormillasi hänen sieraimensa. Puhalla rauhallisesti ilmaa
    autettavan keuhkoihin. Puhalluksen aikana katso, että autettavan
    rintakehä nousee (liikkuu). Toista puhallus. Kahden puhalluksen
    kesto on 5 sekuntia

7.  Jatka elvytystä tauotta rytmillä 30:2, kunnes autettava herää:
    liikkuu, avaa silmänsä ja hengittää normaalisti tai ammattihenkilöt
    antavat luvan lopettaa tai voimasi loppuvat.

###  Suuret verenvuodot  

Näin tyrehdytät verenvuodon:

1.  Nosta vuotava raaja ylös ja tyrehdytä verenvuoto painamalla sormin
    tai kämmenellä suoraan vuotokohtaan.

2.  Aseta runsaasti vuotava potilas välittömästi pitkälleen.

3.  Kun sidetarvikkeita on käytettävissä, sido vuotokohtaan paineside.

4.  Tue vuotava raaja kohoasentoon.

Jos verenvuoto tyrehdyttämistoimenpiteistä huolimatta jatkuu, paina
raajan tyvestä suuria suonia voimakkaasti kämmenellä valtimoveren
virtauksen estämiseksi. Jos vuoto ei vieläkään asetu, aseta vuotokohdan
yläpuolelle kiristysside. (hätätilanteessa voit käyttää apuna
esimerkiksi laskuvarjon punoksia). Runsas verenvuoto voi johtaa
verenkierron vakavaan häiriötilaan eli sokkiin. Hälytä tarvittaessa
apua.

###  Sokki  

Muistetaan aina sokin vaara ja annetaan sokin oireenmukainen ensiapu:

1.  Asetetaan potilas pitkälleen.

2.  Tarkkaillaan ja varmistetaan hengitys.

3.  Kohotetaan alaraajat tarvittaessa ylös.

4.  Tyrehdytetään verenvuoto, minimoidaan kipu ja tuetaan murtumat.

5.  Suojataan potilas kylmältä ja rauhoitellaan häntä.

6.  Tarkkaillaan tajunnan tasoa ja sen muutoksia.

###  Muu ensiapu  

(Nivelnyrjähdys / sijoiltaan meno / revähdys / venähdys / murtuma)

1.  Annetaan paikallisesti kylmähoitoa kylmäpusseilla, -suihkeilla tms.
    (kylmä supistaa etenkin pieniä verisuonia ja vähentää
    sisäistä verenvuotoa).

2.  Kohotetaan loukkaantunut raaja turvotuksen ja sisäisen
    verenvuodon vähentämiseksi.

3.  Tarvittaessa sidotaan nyrjähtäneen nivelen ympärille joustoside.

4.  Vältetään loukkaantuneen raajan liikuttamista (raajan liikuttelu
    lisää kivun lisäksi verenkiertoa ja pahentaa sisäistä verenvuotoa
    ja turvotusta). Mahdollisuuksien mukaan tuetaan murtuma
    pehmustetulla tukevalla lastalla liikkumattomaksi. Nivelen
    sijoiltaan menossa niveltä ei saa yrittää vetää.

5.  Tarvittaessa toimitetaan loukkaantunut pikaisesti terveyskeskukseen
    tai sairaalaan kuvantamistutkimuksia ja hoitoa varten. Kuljetus
    määräytyy potilaan vammojen mukaan. (Myös vakuutusoikeudellisten
    seikkojen takia kannattaa käydä lääkärissä mahdollisimman pian
    tapaturman sattumisen jälkeen.)

 Vaaratilanneilmoitus  
----------------------

Jos laskuvarjohypyn yhteydessä sattuu sellainen vaaratilanne, jossa
hyppääjän tai ilmaliikenteen turvallisuus on ollut uhattuna, on
tapahtuneesta viipymättä tehtävä kirjallinen selonteko SIL:lle.
Tapauksia, joista ilmoitus on aina tehtävä, ovat mm. seuraavat:

-   kaikki hypyt, joissa on käytetty varavarjoa,

-   kaikki tapaukset, joissa on sattunut lääkäri- tai sairaalahoitoon
    johtaneita loukkaantumisia,

-   kaikki tapaukset, joissa varjon toiminta on ollut epänormaali
    (vajaatoiminta),

-   tapaukset, jotka muuten ovat turvallisuutta vaarantavia tai joista
    olisi voinut kehittyä vaaratilanne.

SIL:n laskuvarjohyppääjiä koskeva *Toiminnallinen ohje* antaa
lisätietoja vaaratilanneilmoituksen tekemisestä.

 Harjoitus  
-----------

1.  Tutustutaan Vaaratilanneilmoitukseen ja sen täyttöön. Lomake
    löytyy mm. Koulutus- ja turvallisuuskomitean nettisivuilta.
    <http://www.ilmailuliitto.fi/fi/suomen_ilmailuliitto/materiaalipankki/vaaratilanneilmoitus_hyppytoiminnassa>

2.  Selvitetään, missä kerholla säilytetään turvallisuuspäällikön
    kokoamaa hyppyturvallisuuteen liittyvää materiaalia.

3.  Tutustutaan kerholla olevaan SIL ry:n ohjeeseen
    Toiminta onnettomuustilanteessa.

4.  Tutustutaan kerhon omiin ohjeisiin toiminnasta vaara-
    ja onnettomuustilanteessa.

5.  Tutustutaan julkaistuihin
    tutkintaselostuksiin laskuvarjohyppyonnettomuuksista.

6.  Tutustutaan kerholta löytyviin ensiapuohjeisiin ja -välineisiin,
    pelastusvälineistöön sekä niiden käyttöön.

Jatkokoulutuksen suoritukset
============================

<span>2</span>

 Ryhmähyppy  
------------

Ryhmähypyillä harjoittelet turvallisen ryhmähyppäämisen perusteita.
Suorituksina on hyppyjä oppilaan FS-ohjelmasta
(\[fs-kuviohyppaaminen-hyppyohjelma\] s.). Myös freehyppyjä voidaan
hypätä, jos kouluttajan ja oppilaan taidot riittävät. Olennaista on,
että oppilas pystyy näyttämään hallitsevansa kaikki turvallisen
ryhmähyppäämisen osa-alueet:

-   Toiminta maassa, lentokoneessa ja uloshypyssä.

-   Toiminta vapaapudotuksessa, muodostelman lähestyminen ja otteiden
    ottaminen turvallisesti.

-   Purku ja liuku (oikeaan suuntaan ja riittävän tehokkaasti)

    -   Purku kahdella ensimmäisellä hypyllä 1800 metrissä, seuraavilla
        vähintään 1600 metrissä

-   Aloita avaustoimenpiteet 1200 metrin korkeudessa.

<!-- -->

-   Kaikkia ryhmähyppyjä yhdistää seuraava toimintajärjestys
    muodostelmaa lähestyttäessä:

    1.  TASO (Level)

        -   Lennä samalle tasolle muodostelman kanssa.

    2.  PAIKKA (Slot)

        -   Lennä omaan paikkaasi kuvassa.

    3.  OTE (Dock)

        -   Ota ote.

###  Oppilaan toiminta  

-   UH-harjoittelu, otteet ja ovelle asettautuminen

-   Hypyn harjoittelu maassa

###  Oppimistavoitteet  

1.  Toimi turvallisesti vapaassa, kun toteutat
    harjoiteltua hyppysuunnitelmaa.

2.  Näytä purkumerkki sovitussa korkeudessa.

3.  Liu’u oikeaan suuntaan ja tehokkaasti (vähintään 5 sekuntia).

4.  Avaa sovitussa korkeudessa.

###  Hyppylennolla  

Mikäli uloshyppy suoritetaan otteilla, sen täytyy olla yhdenaikainen, ja
jokaisen hyppääjän tulee heti uloshypyssä päästä ilmavirtaan oikein.
Kertaa, miten siirryt ovelle, otat otteet ja miten uloshyppylaskenta
tehdään.

###  Hypyn kulku  

Keskity omaan suoritukseesi ja säännölliseen korkeuden tarkkailuun.
Muista, että turvallinen toiminta on tärkeämpää kuin hyppysuunnitelman
onnistuminen.

<span>2</span>

 Freehyppy  
-----------

Freehypyillä hyppäät suorituksia oppilaan freefly-ohjelmasta
(\[free-hyppaaminen-hyppyohjelma\] s.).

-   Tutustut freelentämisen alkeisiin.

-   Opettelet vartalon hallintaa muussakin asennossa kuin boksissa.

###  Oppilaan toiminta  

-   Varmista, että käytettävä laskuvarjokalusto on sopiva freekäyttöön.

-   Harjoittele asentoa maassa.

###  Oppimistavoitteet  

1.  Tee hyppysuoritus kuten se on harjoiteltu.

2.  Näytä purkumerkki sovitussa korkeudessa.

3.  Liu’u oikeaan suuntaan ja tehokkaasti (vähintään 5 sekuntia).

4.  Avaa sovitussa korkeudessa.

###  Hyppylennolla  

Mikäli uloshyppy suoritetaan otteilla, sen täytyy olla yhdenaikainen, ja
jokaisen hyppääjän tulee heti uloshypyssä päästä ilmavirtaan oikein.
Kertaa, miten siirryt ovelle, otat otteet ja miten uloshyppylaskenta
tehdään.

###  Hypyn kulku  

-   Keskity omaan suoritukseesi ja säännölliseen korkeuden tarkkailuun.
    Muista että vapaapudotusnopeus on suurempi kuin mahallaan hypätessä.

-   Työskentele niin, että rintamasuuntasi on poikittain hyppykoneen
    linjaan nähden.

-   Mene palloasentoon (\[turvallisuus-freehyppaamisessa-palloasento\]
    s.), jos menetät stabiilin asennon. Näin vältät suuren nopeuden
    muutoksen (korkkaaminen).

-   Sovitusta purkukorkeudesta on pidettävä kiinni.

    -   Vaikka hyppäisit yksin, harjoittele purkua.

<span>2</span>

 Kuvunkäsittelyhyppy  
---------------------

Kuvunkäsittelyhypyt on hypättävä ennen muita suorituksia, jos oppilas
saa jatkokoulutuksessa luvan käyttää omia varusteita tai kerhon
varusteita, joita ei ole hyväksytty alkeis- / peruskoulutuskäyttöön

-   Hyppykorkeus on 2000 metriä, josta hypätään 8-10 s vapaa.

-   Vapaapudotussuorituksia ei tehdä samalla hypyllä.

###  Oppilaan toiminta  

-   Käy hyppysuoritus läpi
    (\[kuvunkasittely-oppilaana-kuvunkasittelyhypyt\] s.).

-   Tarkasta sääolosuhteet.

-   Määritä UH-paikka. (aika varjon varassa pidempi?)

###  Oppimistavoitteet  

-   Oppia käsittelemään varjoa kantohihnoista

-   Oppia käsittelemään varjoa eri jarrutustiloissa

-   Oppia erilaisia loppuvetotapoja.

###  Hyppylennolla  

Keskity suoritukseen ja varmista oikea uloshyppypaikka, koska avaat
tavallista korkeammalla. Varmista muiden pokassa olijoiden tietävän
korkean avauksesi.

###  Hypyn kulku  

Avauksen jälkeen varmistaudu sijainnistasi, ettet ole liian aikaisin
maalialueen päällä. Suorita hyppyyn kuuluvat tehtävät tarkkaillen
korkeutta, ilmatilaa sekä sijaintia maalialueeseen nähden.

<span>2</span>

 Koehyppy  
----------

Koehypyllä oppilas osoittaa hallitsevansa normaalin hyppytilanteen
maasta maahan -periaatteella ja olevansa valmis toimimaan itsenäisenä
hyppääjänä.

###  Oppilaan toiminta  

Hän valmistelee pokan kaikilta osin pokan vanhimman roolissa:

-   huolehtii varusteistaan

-   valitsee ja suunnittelee turvallisen hypyn

-   päättää pokassa olevien uloshyppyjärjestyksen

-   määrittää UH-paikan ja hyppylinjan koko pokalle tuulitietojen avulla

-   katsoo UH-paikan koneesta

-   toteuttaa suunnitellun hypyn

-   ohjaa varjoaan turvallisesti ja laskeutuu sovitulle alueelle.

Kaikkien osioiden on sujuttava itsenäisesti ilman apua, koska tämän
jälkeen hän toimii itsenäisenä hyppääjänä.

###  Oppimistavoitteet  

1.  Kykenee huolehtimaan itsenäisesti varusteistaan

2.  Pystyy päättelemään turvallisen uloshyppyjärjestyksen

3.  Kykenee määrittämään sopivan linjan ja UH-paikan koko pokalle

4.  Suoriutuu kokemukseensa nähden sopivasta hyppysuorituksesta

###  Hyppylennolla  

-   Varmistaa koneen lastauksen oikeassa järjestyksessä

-   Määrittää UH-paikan

###  Hypyn kulku  

Suoritetaan suunniteltu hyppy korkeutta aktiivisesti tarkkaillen. Varjon
varassa huomioidaan muut ilmassa olevat hyppääjät ja vältetään ruuhkaa
laskeutumisessa.

![Ohjeellinen luettelo koehypyllä huomioitavista
asioista](Koehyppy-lomake.pdf)

<span>2</span>

Yleistä FS-hyppäämisestä 
========================

<span>2</span>

Kuviohypyissä (Formation Skydiving, FS) hyppääjät tekevät kuvioita
vapaapudotuksessa ottamalla otteita toisista hyppääjistä. Yleisin
FS-hyppäämisen kilpailumuoto on 4-way, jossa joukkue muodostuu neljästä
jäsenestä, kuvaajasta sekä varamiehestä. Kilpailuissa 4-way hypätään
3000 metristä ja työskentelyaika on 35 sekuntia. Kilpailuhypyt arvotaan
IPC:n julkaisemasta Dive poolista.

 Lyhyt historia  
----------------

####  1970-luku  

-   RW-hyppääminen alkaa (Relative Work)

-   1974 ensimmäinen World Cup Etelä-Afrikassa

-   1975 ensimmäiset SM-kilpailut järjestetään

-   1975 ensimmäiset MM-kilpailut Länsi-Saksassa

####  1980-luku  

-   1984 Mike Zahar kehitti 4- ja 8-way blokit ja randomit kilpailuihin

-   1985 suomalainen Skorpions sijoittui 5. sijalle MM-kisoissa
    Brasiliassa

-   1986 ensimmäinen virallinen 100-way, Muskogee USA

####  1990-luku  

-   1991 Relative Workistä tulee Formation Skydiving

-   1993 suomalainen Madway sijoittui 4. sijalle MM-kisoissa USA:ssa

-   1993 Suomen ennätys 57-way

-   1997 Max 5 teki Suomen ennätyksen 24 pistettä kilpailuhypyllä

-   1999 Suomen naisten ennätys 30-way

####  2000-luku  

-   2002 ranskalainen Maubeuge teki maailman ennätyksen 42 pistettä
    kilpailuhypyllä

-   2003 suomalainen naisjoukkue Zooey sijoittui 8. sijalle naisten
    sarjassa MM-kisoissa Ranskassa

-   2004 maailman ennätys 357-way, Thaimaa

-   2006 maailman ennätys 400-way, Thaimaa

FS-hyppääjän varusteet 
======================

<span>2</span>

 Haalarit  
----------

FS-hyppäämisessä haalareilla voidaan vaikuttaa putoamisnopeuteen,
liikkumiseen ilmassa ja otteiden ottamiseen. Putoamisnopeutta voi
säädellä haalareiden materiaalilla ja tiukkuudella. Hitaasti putoavien
hyppääjien (kevyt ja/tai pitkäraajainen) haalareiden pitäisi olla
liukaspintaisia. Vastaavasti nopeasti putoavien hyppääjien haalareiden
pitäisi olla karkeampaa materiaalia.

Haalareiden grippien tulisi olla tukevat ja riittävän paksut pitävän
otteen saamiseksi. Grippien paikkaa voidaan korostaa muusta haalarista
erottuvalla värillä. Monipuolisempien otteiden saamiseksi jaloissa on
hyvä olla gripit sekä jalan ulko- että sisäsivuilla. Bootillisilla
haalareilla saadaan jalkoihin enemmän pinta-alaa ja siten tehokkuutta
liikkeisiin sekä kantavuutta liukuun.

 Painot  
--------

Haalareiden lisäksi putoamisvauhdin eroja voidaan tasata painoilla.
Painoja voidaan sijoittaa valjaisiin, painoliiveihin tai -vyöhön. Jos
painoja tarvitsee vain pari kiloa, ovat valjaat hyvä vaihtoehto painojen
sijoittamiseen, mikäli valjaissa on taskut niitä varten. Painoliiveissä
painot ovat yleensä liivien etupuolella. Suurilla painomäärillä liivit
rasittavat niska- ja hartiaseutua. Painovyössä painot sijaitsevat
vyötäröllä, jolloin paino sijoittuu paremmin keskivartalolle/lantiolle.
Painovyötä voi käyttää haalareiden alla tai päällä. Painojen
materiaalina lyijyhaulit ovat lyijylaattoja parempia, koska ne ovat
mukavampia käyttää.

Painojen tarve täytyy huomioida kuvunvalinnassa. Esimerkiksi 6 kg
painoja 50 kg painavalla hyppääjällä lisää exit-painoa noin 10 %
kasvattaen huomattavasti siipikuormaa.

 Korkeusmittari  
----------------

Rintahihnaan sijoitettu mittari mahdollistaa korkeuden tarkkailun toisen
mittarista ilman lentoasennon muuttumista tai katsekontaktin
menettämistä. Rintamittari näkyy hyvin myös liu’un aikana verrattuna
käsimittariin. Tavallisen korkeusmittarin ohella turvallisuutta lisää
äänikorkeusmittari. Paras vaihtoehto on äänikorkeusmittari, johon voi
asettaa hälytysäänen useampiin korkeuksiin, ainakin purku- ja
avauskorkeuteen. Äänikorkeusmittari on vain muistuttava apuväline.
Korkeuden tarkkailua mittarista ei saa unohtaa!

 Kypärä  
--------

FS-hypyillä tulee toisinaan hyppääjien välille korkeuseroja ja
käännökset voivat olla hyvinkin nopeita. Korkeuserot, hallitsemattomat
ja rajut liikkeet altistavat pään iskuille. Tästä syystä FS-hypyillä
onkin aina syytä käyttää kovaa kypärää – mieluiten integraalikypärää,
joka suojaa myös kasvoja.

 Rullalaudat  
-------------

Lautakuivien mielekkyyttä lisäävät hyvin rullaavat ja mukavat laudat.
Rullalautoja rakennettaessa kannattaa valita renkaat huolella siten,
että ne ovat riittävän isot ja kestävät. Pienillä renkailla varustetun
laudan liikuttaminen on raskaampaa. Lautaa voi myös pehmustaa esim.
retkipatjan tyyppisellä materiaalilla.

 Muut varusteet  
----------------

Sormikkaita kannattaa käyttää jokaisella hypyllä. Sormikkaat, joissa on
luistamaton ja pitävä kämmenosa, takaavat otteen pidon silloinkin kun
otteisiin tulee vetoa. Kilpailuissa sormikkaiden värin tulisi erottua
haalareiden ja grippien väreistä, jotta tuomarit näkevät otteet ja purut
hyvin.

Automaattilaukaisin on suositeltava hyppylajista riippumatta!

FS-hyppäämisen perusteet 
========================

<span>2</span>

 Katsekontakti  
---------------

FS-hyppäämisen tärkein perusasia on katse. Katse on ainoa keino
kommunikoida ilmassa.

Katsetta käyttäen säilytetään myös kiintopiste hyppykaverissa tai
muodostelman keskipisteessä. Yleisin syy tasoeroihin ja vaakaetäisyyden
syntymiseen on katsekontaktin puuttuminen, koska vartalo pyrkii
liikkumaan katseen suuntaan.

 Keskipiste  
------------

Hyppääjän keskipiste sijaitsee navan kohdalla, mutta käännöksen
keskipiste vaihtelee halutun käännöksen mukaan, esim. käännös polven
ympäri. Myös jokaisella muodostelmalla on keskipiste, jonka suhteen
muodostelmat rakennetaan. Esimerkiksi kahden hengen tähdessä keskipiste
sijaitsee käsiotteiden keskellä. Sekvenssissä muodostelmat rakennetaan
niin, että keskipiste pysyy jotakuinkin samassa kohtaa läpi sekvenssin.

 Otteiden ottaminen  
--------------------

Otteita otettaessa on hyppääjien oltava samalla tasolla. Otteet otetaan
joko ranteista, käsi- tai jalkagripeistä. Otteen on oltava napakka,
mutta siinä ei saa olla vetoa. Ote on muodostelman viimeistelyä tai
kasaamista, eli hetkellinen pysähdys ennen muodostelman purkua, josta
siirrytään seuraavaan muodostelmaan. Otteessa ei roikuta, vaan lennetään
aktiivisesti omaa paikkaa ja ollaan valmiina siirtymään seuraavaan
muodostelmaan.

 Box  
-----

Vapaapudotuksen perusasento ja siinä liikkuminen löytyvät
Laskuvarjohyppääjän oppaasta. (\[perusliikkeet-vapaassa-perusasento\]
s.) (\[fs-kuviohyppaaminen\] s.)

 Mantis  
--------

Mantis on vapaapudotusasento, joka nykyisin on FS-hyppäämisen
perusasento. Mantis mahdollistaa lyhyemmät, nopeammat ja
aggressiivisemmat liikkeet kuin box. Erotuksena boxiin mantiksessa kädet
ovat rinnan tasolla ja kyynärpäät alhaalla, polvet saavat roikkua.
Asentoa muokkaa ilmavirta, eikä taivuttamista ja/tai lantion työntämistä
alas tarvita.

Mantiksen etuja boxiin verrattuna ovat lyhyemmät välimatkat hyppääjien
välillä, parempi katsekontakti, helpompi otteiden ottaminen ja se, että
pienetkin liikkeet ovat tehokkaita. Käsillä työskennellään boxiin
verrattuna luonnollisemmassa asennossa, kun kädet ovat ylävartalon
edessä.

![image](/kuvat/Mantis.png)

###  Mantiksen harjoittelu  

Hyvä keino harjoitella mantista on esimerkiksi televisiota katsellessa
maata lattialla kyynärvarret maassa, rintakehä ja pää kohotettuna (kuva)
sekä jalat noin 90 asteen kulmassa, polvista taivutettuina. Tässä
asennossa voi myös harjoitella käännöksiä, jotta käsien ja jalkojen
yhtäaikainen liike jää lihasmuistiin. Erinomaisia mantis-harjoituksia
ovat kaikki 2-way hypyt. Sidebody-hypyt ovat erityisen hyviä
harjoituksia, koska oikea asento tulee luonnostaan, kun pyritään
katsomaan toisen hyppääjän selän yli.

![image](/kuvat/Sidebody-harjoittelu.png)

 Turvallisuus  
--------------

Joitakin turvallisuusasioita tarkistettavaksi ja huomioitavaksi:

Ennen hyppyä:

-   Mieti, onko sää sopiva omiin taitoihisi nähden.

-   Mieti, sopiiko hypyn vaativuus omiin taitoihisi.

-   Tarkista ja huolla omat varusteesi (huomioi aina luupin kunto
    ja tiukkuus).

-   Mieti, vaikuttavatko painot siipikuormaasi.

-   Pidä painovyötä haalareiden päällä ja varmista, että vyössä on
    pitävä, mutta helposti avattava lukitus (jos laskeudutkin veteen).

Koneessa:

-   Jos hyppykone on sinulle uusi, varmistu siitä, että tunnet sen
    hyppäämiseen vaikuttavat ominaisuudet (hätävarusteet ja
    hätäuloskäynnit, mahdollinen sakkausvaara, oven toiminta jne.)

-   Toimi sovittujen ohjeiden mukaan.

-   Tarkista omat varusteesi.

-   Tarkista hyppykaverisi varusteet.

-   Varmistu oikeasta uloshyppypaikasta.

-   Varmistu esteettömästä ja turvallisesta uloshypystä.

Hypyllä:

-   Varmista riittävä väli edelliseen ryhmään.

-   Etsi muut hyppääjät, jos uloshyppy hajoaa.

-   Varsinkin isoja kuvia hypätessäsi tarkkaile muita hyppääjiä vapaassa
    törmäyksen estämiseksi.

-   Tarkkaile korkeutta.

-   Liu’u riittävän pitkälle.

-   Varmista vapaa ilmatila.

-   Avaa oikeassa korkeudessa.

Varjon varassa:

-   Varaudu kuvun kääntymiseen avauksen jälkeen.

-   Tarkista varusteesi
    (\[hyppytapahtuma-varjon-avautuminen-ja-lentokuntoon-saattaminen\] s.)

-   Tarkista, että hyppykaveriesi varjot ovat auki.

-   Tarkkaile ilmatilaa ja huomioi muut hyppääjät varjon varassa.

-   Jos et pääse maalialueelle, valitse ajoissa varalaskupaikka
    (tilanteen mukaan laskeudu samaan paikkaan kuin hyppykaverisi).

-   Noudata laskeutumiskuria ja sovittuja sääntöjä.

Hypyn läpikäyminen maassa 
=========================

<span>2</span>

 Hypyn suunnittelu  
-------------------

Hyppy kannattaa suunnitella ja valita huolella etukäteen ja
harjoitteluun tulee varata riittävästi aikaa. Samalla kannattaa miettiä
myös hypyn tavoitteet, eli se, mitä halutaan oppia ja/tai harjoitella.
Hypyn suunnittelussa ja tavoitteiden asettelussa tulee huomioida
hyppääjien kokemustaso. Tavoitteena voi olla esim. asentoharjoittelu,
oppia liikkumaan tarkemmin tai pitämään katsekontakti. Kuvaajaa
kannattaa käyttää jokaisella hypyllä. Kaikki FS-hyppääminen perustuu
perusasioiden hallintaan ja monimutkaiselta näyttävästä FS-hypystä
pystyy löytämään jo oppilasaikana opetetut perusliikkeet. Oikotietä
onneen ei ole eikä vauhti korjaa virheitä.

![image](/kuvat/Neliway-maassa.jpeg)

 Pystykuivat  
-------------

Pystykuivien aikana pyritään oppimaan hypyn kulku eli otteet ja
muodostelmat. Pystykuivilla harjoitellaan muodostelmien, oikeiden
otteiden ja oman paikan muistamista. Pystykuivia toistetaan riittävän
kauan, jotta kaikki muistavat hypyn kulun. Pystykuivat ovat helppo,
nopea ja fyysisesti kevyt tapa harjoitella hyppyä.

 Uloshyppyharjoittelu  
----------------------

Uloshypyn toteutus riippuu hyppääjien määrästä ja hyppykoneesta, mutta
onnistuakseen uloshypyn täytyy aina olla yhdenaikainen ja hyppääjien
lähtöasennon ilmavirran mukainen. Yhdenaikaisuus saadaan merkinannolla,
jonka voi aloittaa kun kaikki hyppääjät ovat valmiina otteet otettuina
ja liikkumatta ovella. Yksi hyppääjistä aloittaa merkinannon (ready),
johon muut tulevat mukaan (set - go), esim. ravistus (ready), liike
sisään (set) ja ulos (go).

Oikea lähtöasento eli vatsan kääntäminen kohti suhteellista ilmavirtaa
mahdollistaa hyvän lentoasennon heti uloshypystä lähtien. Jos sekä
lähtöasento että yhdenaikaisuus epäonnistuvat, ei uloshyppy onnistu.
Uloshyppyä tulee harjoitella yhtä paljon kuin muodostelmia, koska
onnistunut hyppy alkaa hyvästä uloshypystä. Uloshypyn merkinantoa,
kiipeämistä ja asentoa ilmavirtaan harjoitellaan joko lentokoneen ovella
tai konemallilla, jonka oviaukon tulisi vastata todellista ovea
mahdollisimman hyvin. Uloshyppyharjoitteluun maassa kannattaa panostaa,
koska uloshypyn voi suorittaa vain kerran yhdellä hypyllä.

 Lautakuivat  
-------------

Lautakuivien tarkoitus on hypyn tarkempi harjoittelu maassa.
Lautakuivilla hiotaan siirtymät muodostelmien välillä. Yksittäistä
siirtymää harjoitellaan monta kertaa peräkkäin, tavoitteena tehdä
liikkeestä mahdollisimman lyhyt ja tehokas. Toistamalla liikettä
riittävästi, se pyritään saamaan lihasmuistiin. Kun muodostelmien
väliset siirtymät on harjoiteltu erikseen, ne yhdistetään
hyppykokonaisuudeksi. Siirtymien lisäksi lautakuivilla käydään läpi
oikeat otteet, muodostelmien purkajat sekä katseiden suunnat.

Lautakuivien rytmin ja liikkumisen tulisi olla realistista haluttuun
suoritukseen nähden. Hyppyä harjoitellaan maassa kunnes kaikki tietävät
ja osaavat sen. Mikä maassa on epäselvää ja vaikeaa, on se sitä myös
ilmassa. Ennen koneeseen menoa kannattaa hyppy vielä kerrata
pystykuivien avulla ja kiinnittää huomiota lautakuivilla läpi käytyihin
asioihin.

 Jälkikuivat  
-------------

Jälkikuivissa käydään hyppysuoritus läpi suhteutettuna asetettuihin
tavoitteisiin. Täyttyivätkö tavoitteet? Miltä osin? Mitä jäi puuttumaan?
Mitkä asiat onnistuivat? Mitä voisi vielä parantaa? Ennen mahdollisen
videon katsomista käydään läpi jokaisen muistikuvat ja havainnot
hypyltä. Hypyn purkaminen mielikuvien avulla kehittää muistia ja kykyä
nähdä asioita ilmassa.

Videolta katsotaan ensin kokonaisuutta ja yksittäisiä suorituksia sen
jälkeen. Videolta nähdään, ovatko lautakuivilla harjoitellut liikkeet ja
tekniikat toteutuneet kuten oli suunniteltu ja vastasivatko mielikuvat
hypyltä videota. Perusteellisten jälkikuivien jälkeen seuraavien
hyppyjen tavoitteiden asettelu on selkeämpää.

Jälkikuivien tarkoitus on löytää hypyllä esiintyneet ongelmat ja ne
asiat, joita täytyy harjoitella tulevilla hypyillä. Toinen erittäin
tärkeä tarkoitus on nostaa esiin onnistuneet suoritukset hypyltä ja
palauttaa mieleen miten ne tehtiin. Täysin epäonnistunutta, huonoa
hyppyä ei ole. Kaikista hypyistä löytyy onnistuneita suorituksia, olivat
ne sitten kuinka pieniä tahansa.

Vapaapudotusharjoittelu
=======================

<span>2</span>

 2-way -hyppääminen  
--------------------

Yhdistelemällä erilaisia 2-way kuvia voi suunnitella hyvin monipuolisia
ja erilaisia hyppyjä. Vaihtoehtoisesti joko työskennellään vuorotellen,
jolloin paikallaan oleva voi harjoitella asentoa ja toimia samalla
kiintopisteenä toiselle tai molemmat työskentelevät yhtä aikaa.
Varsinkin aloiteltaessa FS-hyppäämistä kannattaa hypyt suunnitella niin,
että työskentely tapahtuu vuorotellen. Taitojen kehittyessä hyppyjä voi
vaikeuttaa lisäämällä liikkeiden ja muodostelmien määrää, käännösten
astelukua ja suuntia.

Oppilaan FS-hyppyohjelma (\[fs-kuviohyppaaminen-hyppyohjelma\] s.)
kannattaa hypätä läpi varsinkin, jos molemmat hyppääjät ovat
kokemattomia FS-hyppääjiä, koska kyseisten hyppyjen harjoittelu antaa
hyvät perustaidot, jotka pätevät kaikkeen FS-hyppäämiseen. Luvusta
*Tuoreen lisenssihyppääjän FS-ohjelma*
(\[tuoreen-lisenssihyppaajan-fs-ohjelma\] s.) löydät lisää harjoituksia.

 Purkaminen  
------------

Purkukorkeus sovitaan aina ennen hyppyä, ja sen tulee olla riittävä
hyppääjien kokemukseen ja hypylle osallistuvien lukumäärään nähden.
Purkukorkeuden tulee antaa jokaiselle aikaa liukua, jotta saadaan
hyppääjien välille riittävästi etäisyyttä ja tilaa turvalliseen
avaukseen. Aluksi kokemattomien kannattaa asettaa purkukorkeus ylemmäs
(1400 - 1500 metriä), mutta kokemuksen myötä sen voi laskea 1200
metriin.

Vastuu korkeuden tarkkailusta ja purkamisesta kuuluu kaikille ja
sovitussa korkeudessa näytetään purkumerkki. Purkumerkki näytetään
heilauttamalla kädet ristiin. Äänikorkeusmittariin voi asentaa
hälytyksen muistuttamaan purkukorkeudesta.

 Liuku  
-------

Purkumerkin jälkeen käännytään poispäin muista hyppääjistä ja liu’utaan
vapaaseen suuntaan. Liuku pyritään suorittamaan mahdollisimman pienessä
kulmassa vaakatasoon nähden, jotta saadaan aikaiseksi riittävän suuret
etäisyydet muihin hyppääjiin pienimmällä mahdollisella korkeuden
menetyksellä.

Kantava liukuasento:

-   oikaistaan jalat suoriksi ja tuodaan ne lähemmäksi toisiaan

-   viedään kädet sivuille lähelle vartaloa kämmenet alaspäin

-   suoristetaan vartalo ja painetaan olkapäitä alas

-   leuka painetaan rintaan

-   asento on jäykkä

-   kämmenillä ohjataan liu’un suuntaa.

Liukua jatketaan kunnes ilmatila on vapaa turvalliseen avaukseen. Liuku
pysäytetään palaamalla perusasentoon. Pysäytyksen jälkeen tarkastetaan
ilmatila sekä ylhäältä että alhaalta ja näytetään selkeä avausmerkki.
Avausmerkki näytetään heilauttamalla käsiä ristiin pari kertaa. Alempana
olevalla on aina oikeus avata ensin.

Mielikuva- eli mentaaliharjoittelu 
==================================

<span>2</span>

 Hypyn hahmottaminen  
---------------------

Koska laskuvarjohyppäämistä on vaikea harjoitella maassa ja
vapaapudotusaika on lyhyt, korostuu mielikuvaharjoittelun merkitys.
Mielikuvien avulla hyppy pyritään suorittamaan ajatuksissa samalla
tavalla kuin se halutaan taivaalla tehdä. Mentaalien suorittamiseen ei
ole yhtä ainoaa oikeaa tapaa, vaan jokaisen on löydettävä oma tapansa
hahmottaa ja visualisoida hyppy. Yleisimpiä tapoja hypyn hahmottamiseen
mielessä ovat hypyn näkeminen omasta näkökulmasta eli muodostelman
tasolta katsottuna ja/tai ylhäältä eli kuvaajan näkökulmasta.

Mielikuvaharjoittelun voi aloittaa, kun hypyn muodostelmat on päätetty.
Uloshyppyharjoittelun ja lautailun aikana pyritään muodostamaan
mielikuvia siitä, mitä ilmassa tulee nähdä sekä miltä liikkeet tuntuvat
ja muodostaa näistä mielikuvista kokonainen hyppy. Hyppyä kannattaa
käydä läpi mielessä niin kauan, että se toimii. Jos hyppy tuntuu
mielikuvissa jotenkin vaikealta, kannattaa palata harjoittelemaan
laudoille tai konemallille. Mielikuvan hypystä tulee olla selkeä ja
toimiva ennen koneeseen menoa, sillä jos hypyn mieltämisessä tai
muistamisessa on ongelmia, niin ongelmat todennäköisesti tulevat esiin
myös itse hypyllä. Koneessa hyppy kannattaa käydä muutaman kerran läpi
mielessä, lähinnä muistutukseksi - ei niinkään enää oppimismielessä.
Hyppyä ei kuitenkaan kannata stressata liikaa, jotta ei aiheuta
itselleen ylivirittynyttä oloa.

 Unohtelu eli brainlocking  
---------------------------

Hyppäämisessä puhutaan usein brainlockeista, joilla tarkoitetaan hypyn
aikana tulevaa ajatuskatkoa, jolloin ei muista mitä seuraavaksi pitää
tehdä. Nämä hetket voivat olla hyvinkin lyhyitä. Yleisimpiä syitä
brainlockin syntyyn ovat mm. hapenpuute, väsymys, kiire, alhainen
verensokeri, vähäinen harjoittelu ja hypyn vääränlainen tai puuttuva
hahmottaminen. Näiden osatekijöiden huomioiminen ja välttäminen ehkäisee
suurelta osin brainlockien syntymistä

4-way joukkuehyppääminen 
========================

<span>2</span>

 Joukkueen kokoaminen ja tavoitteet  
------------------------------------

Joukkueen kokoamisessa huomioon otettavia asioita ovat jäsenten kokemus,
tavoitteet ja halu/valmius harjoitteluun. Kokemustaso joukkueessa voi
vaihdella paljonkin, mutta tavoitteiden on oltava samansuuntaiset.
Tavoitteiden yhteisellä asettelulla saadaan joukkueella
harjoittelemisesta paras hyöty. Tavoitteena voi olla esim. kisoihin
osallistuminen, tietty pistekeskiarvo, hauskaa hyppäämistä yhdessä tai
monen vuoden määrätietoinen harjoittelu.

Yleisten joukkueen tavoitteiden lisäksi jokaisella jäsenellä voi olla
omia tavoitteita, esim. lentoasennon parantaminen.

Hyvä joukkue ei välttämättä synny lahjakkaista yksilöistä, vaan se
vaatii jokaiselta jäseneltä yhtä suurta sitoutumista ja sopeutumista,
kykyä toimia ryhmässä yhteisen edun hyväksi.

Joukkueen suurin voimavara on hyvä yhteishenki. Yhteisten tavoitteiden
asettaminen ja niihin määrätietoisesti pyrkiminen luovat perustan koko
joukkueen kehittymiselle.

![image](/kuvat/Neliway-ilmassa.jpeg)

 Joukkueen jäsenet  
-------------------

Jokaisella joukkueen jäsenellä on oma paikka sekä tehtävä. Karkeasti
joukkueen voi jakaa keskustaan ja fluttereihin. Keskustatyöskentely
vaatii täsmällisyyttä ja tarkkuutta. Keskusta määrittää muodostelman
keskipisteen ja suunnan, jonka suhteen flutterit työskentelevät.
Fluttereiden on pystyttävä työskentelemään nopeasti ja joustavasti
suhteessa keskustaan. Toisin sanoen keskustan epätarkkuus kertautuu
pidempänä matkana fluttereille.

Tarkemmat tehtävät määräytyvät uloshyppypaikkojen mukaan:

![image](/kuvat/4-way-paikat.png)

Kuvassa lentokoneen lentosuunta on merkitty nuolella. Uloshyppy toimii
samalla tavoin riippumatta siitä, kummalla puolella lentokonetta ovi on.

Sisämies 

:   \
    Kontrollikeskus, suurin osa puruista, eniten otteita.\

<!-- -->

Ulkomies, ripustin 

:   \
    Osa puruista, pidempiä liikkeitä ja käännöksiä kuin sisämiehellä.\

<!-- -->

Etuflutteri 

:   \
    Ei näe kaikkea, joutuu työskentelemään enemmän tuntumalla kuin
    katseella.\

<!-- -->

Takaflutteri 

:   \
    Näkee paljon, pitkiä liikkeitä, vaatii joustavuutta.\

<!-- -->

Videokuvaaja 

:   \
    Kuvaa joukkueen suorituksen, joko harjoittelua varten tai
    kilpailuissa tuomarointia varten.\

<!-- -->

Varamies 

:   \
    Paikkaa tarvittaessa. Monitaituri.\

Etuflutteri ja ulkomies muodostavat *etupuljan* ja takaflutteri ja
sisämies *takapuljan.* Suurin osa blokkien siirtymistä vaatii
työskentelyä puljittain. Muutamissa blokeissa välisuorituksen tekevät
yksittäinen hyppääjä ja kolmen pulja.

 Valmentaja  
------------

Joukkueen kannattaa jo kokoamisvaiheessa hankkia valmentaja. Varsinkin
harjoittelun alkuvaiheessa valmentajan avustuksella pystytään välttämään
paljon ongelmia ja virheitä, joita saattaa syntyä pelkästään omin avuin
miettimällä. Joukkueen tasosta riippuu, minkälaista valmennusta
tarvitaan. Aloitteleva joukkue tarvitsee valmentajan, joka osaa opettaa
perusasiat ja random- sekä blokkitekniikoiden perusteet. Valmentajan
tehtäviin kuuluu myös videoiden analysointia, hyppyjen suunnittelua ja
lautakuivien ohjaamista. Varsinkin harjoittelun alussa valmentaja osaa
antaa harjoitukselle suuntaa ja pureutua ongelmakohtiin. Valmentaja
pystyy myös selvittämään ongelmia/näkemyseroja, joita joukkue ei
välttämättä keskenään osaa ratkaista

Tuoreen lisenssihyppääjän FS-ohjelma 
====================================

<span>2</span>

 Tuoreen lisenssihyppääjän FS-ohjelma  
--------------------------------------

Harjoitellaan 2- tai 3-wayna esim. speedstarina:

-   Tasolla lentämistä

-   Keskipisteen säilyttämistä

-   Katsekontaktin säilyttämistä

-   Otteiden ottamista

####  2-way harjoitushyppyjä  

-   Star- ja sidebody-uloshyppyjä

-   Laskuvarjohyppääjän oppaasta FS-koulutushypyt 5 (90° käännökset), 6
    (180° käännökset), 7 (360° käännökset), 8 (sivuttain liikkuminen)

-   Sidebodyja siten, että molemmat kääntyvät 90° samaan aikaan

-   Star - Open accordion - Compressed accordion - Open accordion - Star
    (sama toiselle puolelle)

-   Tehdään vuorotellen: Open accordion - Stairstep

####  3-way-harjoitushyppyjä  

-   Star - Open accordion - Star (vaihdetaan avohaitarissa paikkoja)

-   Star - Donut - Compressed accordion - Star

-   Star - Arrowhead - Star

![image](/kuvat/2-way-star.pdf)

![image](/kuvat/2-way-open-accordion.pdf)

![image](/kuvat/2-way-accordion.pdf)

![image](/kuvat/Sidebody.pdf)

![image](/kuvat/Caterpillar.pdf)

![image](/kuvat/2-way-stairstep.pdf)

![image](/kuvat/3-way-star.pdf)

![image](/kuvat/3-way-sidebody.pdf)

![image](/kuvat/3-way-open-accordion.pdf)

![image](/kuvat/3-way-accordion.pdf)

![image](/kuvat/3-way-donut.pdf)

![image](/kuvat/3-way-arrowhead.pdf)

Suuret muodostelmat
===================

<span>2</span>

Suurien muodostelmien (yli 8-way) hyppääminen on luonteeltaan
hidastempoisempaa kuin pienempien. Uloshyppy, muodostelman lähestyminen,
lentäminen muodostelmassa sekä muodostelman purku poikkeavat pienempien
muodostelmien hyppäämisestä.

Uloshypyt tapahtuvat ilman otteita, otteita on vain muutamia (pohjassa)
tai uloshyppymuodostelmasta *kiivetään* varsinaiseen, suunniteltuun
muodostelmaan. Suurien muodostelmien uloshyppyjen täytyy olla tiiviitä
ja nopeita, jotta vältetään suuret etäisyyserot hyppääjien välillä heti
uloshypyn jälkeen. Suuren muodostelman uloshyppyä pitää harjoitella
riittävästi, jotta uloshypystä saadaan sujuva. Uloshyppy tulee
suunnitella niin, että muodostelmaa lähestyttäessä vältytään ristiin
lentämisiltä.

Suuri muodostelma voidaan jakaa sektoreihin. Muodostelmaa lähestytään
omasta sektorista ja muodostelman tasolta. Suuren muodostelman
rakentuminen lähtee pohjasta, josta muodostelma laajenee. Lähestymällä
muodostelmaa sektoreittain vältytään ristiin lentämisiltä muiden
hyppääjien kanssa. Jos muodostelmaa ei lähestytä tasolta, on vaarana
muodostelman alle tai päälle joutuminen, jolla puolestaan saattaa olla
arvaamattomat seuraukset.

Suuressa muodostelmassa lentäminen ja liikkuminen on rauhallisempaa
verrattuna pieneen. Kun on päästy omalle paikalle muodostelmassa ja
otettu varmat otteet, jatketaan aktiivista lentämistä pitämällä painetta
kuvan keskustaan aiheuttamatta vetoa otteisiin.

Suuren muodostelman purku tapahtuu yleensä vaiheittain. Muodostelman
uloimmat hyppääjät lähtevät liukumaan aikaisemmin kuin muodostelman
keskusta. Tällä taataan kaikille riittävästi aikaa liukua erilleen ja
vapaaseen ilmatilaan varjon avausta varten. Varsinkin suurissa
muodostelmissa liu’un merkitys korostuu. Ainoa keino varmistaa itselleen
riittävästi turvallista tilaa avaukseen on osata liukua kantavasti ja
pitkälle.

Johdanto freehyppäämiseen 
=========================

<span>2</span>

 Freefly-hyppääminen  
---------------------

Lajina freefly, vapaasti käännettynä vapaa lentäminen, antaa
mahdollisuuden luoda oman tyylinsä lentää ja liikkua taivaalla. Ei siis
ole olemassa oikeaa tai väärää tyyliä lentää freetä.

Freeflyn määritelmä on hyvin laaja. Alkujaan sillä tarkoitettiin
erilaisia tyylejä lentää niin, että selkäranka on suorassa ilmavirran
suuntaisesti. Nykyään käsite sisältää käytännössä kaiken mahdollisen:

-   *Headdown*, pää alaspäin lentämisen,

-   *Headup*, pää ylöspäin lentämisen,

-   *Angle*, pää alaspäin tai ylöspäin kulmassa ilmavirtaan
    nähden lentämisen.

Perusajatuksena on pystyä hallitsemaan oma vartalo ilmavirrassa
erilaisissa lentoasennoissa.

Joitakin asioita on syytä tietää, ennen kuin aloittaa harjoittelun. Tämä
opas antaa perusteet freefly -hyppäämisen turvallisuudesta,
lentoasennoista sekä perusliikkeistä vapaassa. Oppaan avulla voit
aloittaa itsenäisen harjoittelun helposti esimerkiksi sittiksestä,
istualtaan lentämisestä. Neuvoja hyppäämiseen kannattaa kysellä myös
kerhosi freefly -kouluttajalta tai kokeneelta freefly -hyppääjältä. He
neuvovat mielellään ja osaavat ohjata oikeaan suuntaan. Lukemalla tämän
oppaan et muutu päivässä mestariksi, mutta sinulla on varmasti paremmat
valmiudet tulla sellaiseksi!

Freefly - lentoasennot 
======================

<span>2</span>

Lentoasentojen opettelu on helppo aloittaa oppilassuorituksista
saaduista perusteista. Ennen A-lisenssin saamista olet jo harjoitellut
liukua ja sittisasentoa. Tässä luvussa kerrotaan syvällisemmin näistä
lentoasennoista sekä hetukka- ja kulmalentämisestä.

 Kulma  
-------

Liukuminen on kaikkien hyppääjien tuntema ja käyttämä tekniikka, mutta
se on myös freeflyn alalaji, jolloin sitä kutsutaan kulmahyppäämiseksi
(Angle, Atmonauti, Tracing, tracking). Hyvä liukuasento mahdollistaa
nopean vaakavauhdin ilman että putoamisvauhti kasvaa.
Freefly-liukuhyppyjen tarkoituksena ei kuitenkaan ole päästä
mahdollisimman kauas muista hyppääjistä, vaan liukua suunnitellussa
muodostelmassa. Samassa liukumuodostelmassa voi olla sekä selällään että
mahallaan liukujia. Liukuhypyllä voidaan ottaa myös otteita.

Kulmalentämisellä on useita eri nimityksiä ja osa-alueita. Flokkaaminen
on lähes hetukan kaltaista melko pystysuoraan tapahtuvaa lentämistä ja
atmonauti on flokkaamisen ja liukumisen välialuetta. Kulmalentämisessä
saadaan enemmän vapaapudotusaikaa kuin tavallisessa freefly
-hyppäämisessä. Kulmalentohypyn reitin suunnitteluun pätevät samat
perusasiat kuin liukuhypynkin. Uloshyppyvuoro pokassa voi olla mikä
vain, sillä kulmalentoryhmä liukuu yleensä poispäin hyppylinjasta.
Kulmaa voidaan lentää pää edellä mahallaan, pää edellä selällään, jalat
edellä mahallaan, jalat edellä selällään tai kyljellään. Kulmalentäminen
hallitusti on aluksi vaikeaa.

###  Maha maata kohti  

Hyvään kulma-asentoon pääset seuraavasti:

-   ota kiintopiste edestä tai liukuhyppyä johtavasta hyppääjästä

-   paina leukaa kiinni rintaan ja olkapäitä eteen saadaksesi aikaan
    kupin ylävartaloon

-   suorista tai jopa koukista lantio – älä taivuta

-   pidä käsivarret vartalon vieressä

-   jalkojen asentoa säätelemällä säädellään eteenpäin
    suuntautuvaa nopeutta.

Kulma-asennossa on tärkeää säilyttää vartalon jännitys, jotta liike
pysyy stabiilina eikä nyöki. Alussa asentoa on helpoin ohjata
käsivarsilla ja kämmenillä. Kun taitosi kasvavat, ohjailu sujuu
tehokkaimmin muuttamalla vartalon asentoa hartialinjasta jalkoihin.

![image](/kuvat/Liukuasento.jpeg)

Jokaiselle hyppääjälle sopivin liukuasento löytyy kokeilemalla. Asento
vaihtelee muun muassa ruumiinrakenteesta johtuen. Myös tavat säädellä
vauhtia ja korkeutta eli kulman jyrkkyyttä vaihtelevat, mutta
seuraavassa on muutamia vinkkejä, joita voit kokeilla.

-   Jos haluat päästä alaspäin eli jyrkemmin, paina otsaa ilmavirtaa
    vasten ja ylävartaloa alaspäin muuhun vartaloon nähden. Varo
    kuitenkin, ettet päädy head-down asentoon.

-   Ylöspäin eli hitaammin pääset levittämällä liukuasentoa sekä
    muodostamalla kupin lantiosta. Huomaa, että korkeutta säädellessäsi
    on tärkeää säilyttää eteenpäin vievä liukuasento.

-   Eteenpäin menevää liukunopeutta voit säädellä levittämällä ja
    kaventamalla asentoasi.

-   Jos haluat jarruttaa vaakavauhtia, levitä käsivarret sivuille ja
    pudota polvia. Vaakavauhtia lisäät kaventamalla asentoasi ja
    keskittymällä purevaan liukuasentoon.

###  Selkä maata kohti  

Selkäliuku vaatii hyvää vartalonhallinta ja vaatii myös taitoa lentää
suoraan näkemättä kiintopistettä maasta. Selkäliu´ussa:

-   pään tulee olla suorassa linjassa vartalon kanssa niin, ettei se
    taivu liikaa taakse ja käännä sinua hetukka-asentoon

-   keskivartalo muodostaa loivan kaaren, jossa lantio on ylimpänä
    (purista pakaroita)

-   jalat ojennetaan ja niitä painetaan ilmavirtaa vasten

-   jalat pidetään lähestulkoon yhdessä, nilkat ojennettuina

-   käsivarret ovat hartioiden alapuolella

Tehoton selkäliukuasento hidastaa vaakavauhtia ja nopeuttaa
putoamisvauhtia. Yleinen ongelma on se, että selällään liukuja yrittää
katsoa perässä tulevia, jolloin pää nousee ylemmäs ja lantio tipahtaa
alemmas.

![image](/kuvat/Liukuasento-selallaan.jpeg)

 Head-up / Sittis (sitfly)  
---------------------------

Freefly-hyppäämisen harjoittelu tulee aloittaa sittiksestä. Vasta kun
pysyt ongelmitta sittiksessä ja osaat liikkua siinä, voit siirtyä
hetukkalentämisen harjoitteluun. Sittis on lentoasento, jossa
putoamisvauhti on vastaava kuin hetukkaa lennettäessä, mutta asento on
helpompi hallita eikä siinä tapahdu niin paljon tahatonta liikkumista
kuin päällään lennettäessä.

###  Sittikseen pääseminen  

Uloshyppy suoraan sittikseen tapahtuu helpoiten selkä ilmavirtaan eli
selkä koneen menosuuntaan. Pudottaudu ovelta ilmavirtaan, levitä
käsivarret ja jalat mahdollisimman yhtäaikaisesti ja yritä pitää asento
symmetrisenä. Muista pitää lantio ja jalat vahvoina niin, ettei
potkurivirta riko asentoa. Rentoudu, mutta pidä mielessä, mistä
ilmavirta tulee äläkä anna sen kaataa sinua.

Vapaapudotuksessa pääset sittisasentoon selkälennosta tai palloasennosta
painamalla jalkapohjat ilmavirtaa vasten, levittäen kädet symmetrisesti
sivuille ja nostaen asennon istuvaksi. Pidä katse horisontissa.
Mahaltaan boxista voit nousta sittikseen vetämällä polvet rintaan,
levittäen kädet symmetrisesti sivuille ja nojaamalla taaksepäin. Paina
jalkapohjia ilmavirtaa vasten ja nosta asento istuvaksi.

###  Sittiksen perusasento  

Sittiksen perusasennossa ylävartalosi on pystysuorassa ja katseesi
horisontissa. Kädet ovat sivulla hartialinjan tasalla. Ne voivat olla
joko suorina vartalosi sivulla tai ne voivat olla kyynärpäistä
taivutetut, jolloin kämmenet ovat hartialinjan etupuolella. Jalat ovat
siten, että nilkat, polvet ja lantio muodostavat 90 asteen kulmia
taitekohtiinsa. Polvien välinen etäisyys toisiinsa on ainakin hartioiden
levyinen, jotta rintakehä ja lantio ovat vapaasti käytettävissä
liikkumiseen. Jalat ovat polvien kohdalta 90 asteen kulmassa, eli sääret
ovat poissa reisien alta ja jalkapohjat ovat ilmavirtaa vasten. Tässä
asennossa putoat paikallaan.

![image](/kuvat/Sittis.jpeg)

Voit harjoitella sittisasentoa istumalla tuolilla hajareisin. Pidä selkä
suorana ja käsivarret sivuille ojennettuina. Tarkista 90 asteen kulmat.
Kun katsot suoraan eteenpäin, sinun tulee nähdä kädet näkökentässäsi.
Tuolilla istuessa saat kuvan siitä, miltä sittiksen tulisi näyttää.
Jotta saat kuvan myös siitä, miltä se tuntuu, laita selkä seinää vasten
ja jalkasi sen verran kauemmaksi seinästä, että joudut hieman nojaamaan
selälläsi seinään. Pidä leveä haara-asento, vähintäänkin olkapäiden
levyinen. Laskeudu selkä seinää vasten nojaten melkein istuvaan
asentoon. Hypyn aikana sinun tulee tuntea ilmavirta jalkapohjissasi
samaan tapaan kuin tunnet oman painosi jalkapohjissa seinää vasten
istuessasi.

###  Liikkuminen eteen-ja taaksepäin sittiksessä  

Sittiksessä liikkuminen tapahtuu lantion avulla. Kun työnnät lantiota
eteenpäin, liikut eteenpäin. Eteenpäin liikkumista voit tehostaa
kääntämällä kädet hartialinjan taakse kämmenet vasten ilmavirtaa sekä
samalla suoristaen hivenen jalkoja. Tämä asento vie sinua tehokkaasti
eteenpäin, ja sen hallittu pysäyttäminen vaatii vastaliikkeen. Asento on
myös hyvin epävakaa, joten harjoittele sitä aluksi hyvällä etäisyydellä
muista hyppääjistä.

![image](/kuvat/Sittis-sivulta.jpeg)

Painamalla lantiota taaksepäin ja ylävartaloa eteenpäin liikut
taaksepäin. Taaksepäin liikkuessa korostuu jalkojen hartioita leveämpi
haara-asento, koska silloin alhaalta tuleva ilmavirta osuu suoraan
ylävartaloon tehostaen taaksepäin menevää liikettä. Mikäli reitesi ovat
liian lähellä toisiaan, muodostuu jaloista ja rintakehästä sinua
ylöspäin nostava kuppi, jolloin liikut sekä taaksepäin että ylöspäin.

![image](/kuvat/Sittis-taaksepain.jpeg)

###  Liikkuminen ylös- ja alaspäin sittiksessä  

Liikkuaksesi alaspäin eli nopeammin, laske reisiäsi lantioon nähden
alemmas tuoden polvia samalla lähemmäs toisiaan. Tarvittaessa vie jalat
vartalon alle lähelle standup-asentoa. Sittiksessä voit lisätä vauhtia
myös pelkästään nostamalla käsivarsia ylöspäin. Muista, että kapeampi
asento on epävakaampi lentää.

Liikkuaksesi ylöspäin eli hitaammin, paina käsiäsi symmetrisesti
alaspäin vasten ilmavirtaa ja levitä jalkojasi. Voit suoristaa jalkoja
sivuille polvesta alaspäin tai painaa polvia sisäänpäin vasten
ilmavirtaa – samaan tyyliin kuin maalivahti torjuu jalkojensa välistä
menevän jääkiekon. Voit hidastaa vauhtia myös selkästabiililla, jolloin
vauhti hidastuu huomattavasti, mutta pidä huoli, ettet korkkaa ja osu
muihin hyppääjiin.

###  Mikä voi mennä vikaan sittiksessä?  

Jos päädyt selällesi,

-   et ehkä pidä jalkojasi tarpeeksi voimakkaasti oikeassa asennossa
    polvesta alaspäin (ilmavirran ei pitäisi osua suoraan pohkeisiin
    eikä sääriin).

-   kätesi ovat ehkä liian edessä.

-   selkäsi ei ehkä ole suorassa.

Jos päädyt mahallesi:

-   Polvesi eivät ehkä ole 90 asteen kulmassa vaan kantapäät osoittavat
    takapuoleesi ja ilmavirta ottaa sääriisi.

-   Selkäsi ei ehkä ole suorassa.

Jos pyörit holtittomasti:

-   Jalkapohjasi eivät välttämättä osoita suoraan alaspäin
    polviesi alla. Jos käännät jalkapohjia osoittamaan edes hiukan
    sivulle alat pyörimään.

-   Käsivarret eivät ehkä ole symmetrisesti ilmaa vastaan, vaan toinen
    on ylempänä kuin toinen.

-   Jalkasi saattavat olla liian lähellä toisiaan.

Jos joudut yllä mainitun kaltaiseen epästabiiliin tilaan, mene
palloasentoon ja yritä uudelleen.

###  Käännökset sittiksessä  

Sittiksestä voit tehdä käännöksen seuraavalla tavalla. Ota kiintopiste
edestäsi. Paina käännöksen puoleista kättäsi hieman alaspäin ja
hartialinjasi taakse. Katso käännöksen suuntaan pitäen katse
horisontissa. Sittisasentosi lähtee kääntymään. Pidä katse koko
käännöksen ajan horisontissa. Muista pitää jalkojen asento voimakkaasti
sittiksen perusasennossa käännöksen aikana. Älä käännä sääriä reisien
alle. Tee käännöksen pysäytys ajoissa ennen kiintopistettä suoristamalla
ylävartalo sekä käsien vastaliikkeellä. Yleensä käännös onnistuu
pelkästään ajatuksen voimalla.

Käännöstä voi nopeuttaa muodostamalla käsistä ja jaloista potkurin
lavat. Näin tehtäessä käännös on voimakas ja asento epävakaampi.
Harjoittelun alkuvaiheessa opettele käännös pelkästään käsiä käyttämällä
niin kuin yllä on kuvailtu.

 Pää alaspäin lentäminen  
-------------------------

Pää alaspäin (head down, hetukka) lentämisessä on monia tyylejä ja
niiden risteytyksiä. Tärkeintä hetukan lentämisessä on se, että
hallitset omalla tyylilläsi paikallaan lentämisen, liikkumisen eri
suuntiin, osaat pysäyttää liikkeen sekä pystyt havainnoimaan ympäristösi
muutokset vapaapudotuksen aikana. Sinun tulee hallita sittislentämisen
perusteet ennen hetukan opettelua. Jos hetukkahyppy karkaa hallinnasta,
sinun on pystyttävä stabiloimaan lentoasentosi nopeasti sittikseen,
jotta et korkkaa ja siten aiheuta muille tai itsellesi vaaraa ja
loukkaantumisia.

###  Head down asennon harjoittelu  

Hetukan perusasento on straddle-asento. Suomeksi straddle tarkoittaa
”istua hajareisin” tai ”istua kuten hevosen selässä”. Edestäpäin
straddle-asento näyttää putoavalta sulkapallolta. Tähän perusasentoon
pääset joko sittiksestä tai suoraan uloshypystä. Sittiksestä pääset
päällesi sivukautta (puolikas kärrynpyörä) tai etukautta (kuin nousisit
seisomaan päällesi etuvoltin kautta). Kun olet päälläsi:

-   Levitä jalat leveään haaraan sivuille ja koukista niitä
    hieman polvista. Pidä pohkeet ilmavirrassa. Pyri siihen ettei
    kumpikaan jalkasi pääse retkahtamaan liikaa eteen tai taakse
    haukaten ilmaa.

-   Levitä käsivartesi sivuille, mutta pidä ne tarpeeksi matalalla,
    jottei niska ja hartiat jännity. Kämmenet taivasta kohti,
    kädet rentona.

-   Katso horisonttiin – muutaman hypyn jälkeen horisontin katsominen
    väärinpäin tuntuu jo luontevalta.

-   Pidä lantio ja niska selkärankaan nähden suorana. Koko ylävartalosi
    lantiosta päälakeen tulisi olla aivan suora. Yritä muutoin olla
    mahdollisimman rento.

-   Älä taivuta!

-   Muista hengittää! Jos sinusta tuntuu, että mikään ei onnistu, vedä
    syvään henkeä, rentoudu ja yritä uudelleen.

![image](/kuvat/Headdown-straddle.jpeg)

Hetukka-asentoon pääseminen suoraan uloshypystä on helpointa, jos
kiipeät ovella ulos niin, että selkäsi tai rintakehäsi on valmiiksi
kohtisuoraan ilmavirtaan. Pudottaudu irti koneesta pystysuoraan
straddle-asentoon ja anna ilmavirran kääntää sinut päällesi. Älä
ponnista äläkä hyppää selälleen/mahalleen! Älä myöskään etsi horisonttia
väkisin. Jos onnistut pudottautumaan ilmavirtaan oikein, asentosi
kääntyy päälleen automaattisesti ja horisontti tulee näköpiiriisi. Usein
on helpompaa opetella uloshyppyä niin, että pitää kädet ristissä rinnan
päällä, jolloin sulkapallomainen asento kääntyy helpommin päälleen.
Kädet avataan symmetrisesti lentoasentoon vasta kun horisontti on
kääntynyt näköpiiriin.

Harjoittelun alkuvaiheessa asento on usein liian jäykkä. Toinen yleinen
ongelma on se, että hartioissa on taivutusta ja käsillä lennetään
liikaa. Tavoitteena on lentää enimmäkseen jaloilla ja lantiolla, jolloin
kädet vapautuvat esimerkiksi otteiden ottamiseen, asennon stabiloimiseen
ja vauhdin säätelemiseen.

Opetellessasi hetukkaa, pidä asentoa vain viitisen sekuntia kerrallaan.
Vaihda takaisin sittikseen, käänny poikki hyppylinjan ja käänny
uudelleen päällesi. Näin vauhtisi pysyy kohtuullisena ja voit
kontrolloida tahatonta liikkumista. Kun harjoittelet hetukka-asentoa,
tee se aina poikkilinjaan!

###  Daffy  

Lennettäessä pää alaspäin daffy-asento on hyvin monikäyttöinen
lentoasento. Daffyssa voit helposti säädellä nopeutta ja paikkaa sekä
lentää otetta. Daffyssa ylävartalo on kuten straddlessa – vain jalkojen
asento on erilainen. Daffyssa toinen jalka tuodaan suoraan vartalon
etupuolelle. Jalka on lantiosta ja polvesta taivutettuna ja ilmavirran
tulee tuntua etureidessä ja säären edessä. Toinen jalka viedään suoraan
taakse ja sitä taivutetaan polvesta. Ilmavirran tulee tuntua sen jalan
takareidessä ja pohkeessa. Takajalan on oltava hivenen enemmän
ilmavirrassa kuin etujalan, jotta asento pysyy paikoillaan. Jalkojen
tulee olla rennot ja ylävartalon ilmavirtaan nähden suora tai muutoin
asento saattaa lähteä pyörimään.

Lennettäessä pää alaspäin Daffy on hyvin monikäyttöinen lentoasento.
Daffyssä voit helposti säädellä nopeutta, paikkaa ja sekä lentää otetta.
Pidä katse horisontissa, muista hengittää ja olla rento.

![image](/kuvat/Daffy.jpeg)

###  Shelf  

Shelf-asento on alunperin tuulitunnelissa kehitetty. Siinä jalat vievät
mahdollisimman vähän tilaa. Molemmat jalat ovat lantiosta hieman
taivutettuna, polvista taakse taivutettuna, niin että asento ikään kuin
roikkuu takana olevien säärien varassa.

Oppiessasi enemmän head downia, opit muuttamaan jalkojesi asentoa
straddlen ja daffyn ja shelfin välillä tilanteesta riippuen. Ei siis ole
yhtä ainoaa oikeaa asentoa. Kuitenkin head downia opetellessa kannattaa
ensin opetella yksi jalkojen asento ja liikkuminen siinä ja sen jälkeen
lähteä opettelemaan jalkojen asennon muuttamista.

###  Liikkuminen eteen- ja taaksepäin  

Horisontaalinen liikkuminen vapaapudotuksessa on periaatteeltaan aina
samanlainen riippumatta lentoasennosta. Jos haluat liikkua tiettyyn
suuntaan, on ilmavirrassa olevan pinta-alan vastakkaisella puolella
oltava suurempi. Sinun tulee miettiä, mistä ilmavirta tulee ja mihin
suuntaan se sinua työntää liikuttaessasi käsiäsi, jalkojasi ja
vartaloasi eri asentoihin. Head downissa erittäinkin pienet liikkeet ja
muutokset vartalon asennossa aiheuttavat jo liikkeen vastakkaiseen
suuntana.

Liikkuminen hetukan perusasennossa (straddle) tapahtuu lantiota ja
jalkoja käyttäen. Liikkuaksesi eteenpäin paina lantiota taaksepäin,
jolloin lantio ja alaselkä osuvat ilmavirtaan ja se vie sinua eteenpäin.
Eteenpäin menevää liikettä voit tehostaa painamalla jalkoja korostetusti
ilmavirtaa vasten. Ilmavirta tuntuu tällöin takareisissä ja pohkeissa.
Taaksepäin liikkuaksesi paina lantiota eteenpäin, jolloin ilmavirta osuu
alavatsaan ja lantioon. Taaksepäin menevää liikettä voit tehostaa
painamalla etureidet ilmavirtaan.

Horisontaalinen liikkuminen daffy-asennossa tapahtuu jalkoja ja lantiota
käyttämällä. Eteenpäin liikutaan painamalla takimmaista jalkaa
ilmavirtaa vasten ja siirtämällä etummaista jalkaa pois ilmavirrasta.
Eteenpäin pääsy tehostuu viemällä lantiota taakse. Taaksepäin
liikkuminen tapahtuu päinvastoin.

Kun liikut eteen tai taakse, vartalosi pinta-ala ilmavirtaan nähden on
suurempi kuin suoraan alaspäin putoavassa lentoasennossa. Tämä aiheuttaa
sinulle hitaamman putoamisnopeuden verrattuna suoraan alaspäin putoaviin
hyppääjiin. Jotta putoat yhtä nopeasti kuin he, joudut kaventamaan joko
jalkojesi tai käsiesi asentoa (eli pienentämään ilmavirrassa olevaa
pinta-alaa).

###  Liikkuminen ylös- ja alaspäin  

Vertikaalista liikkumista tarvitset esimerkiksi päästäksesi
hyppykaverisi kanssa samalle tasolle. Putoamista nopeutetaan
kaventamalla perusasentoa. Käsiin ja jalkoihin osuvaa pinta-alaa täytyy
siis pienentää vauhdin kiihdyttämiseksi. Muista pitää katse
hyppykaverissasi, ettet ajaudu hänen päälleen tai törmää häneen!
Pysäyttäminen tapahtuu levittämällä lentoasento takaisin normaaliksi.
Huomioi, että sinun on aloitettava hidastaminen huomattavasti
aikaisemmin kuin esimerkiksi mahallaan lentäessä. Mikäli et aloita
jarruttamista ajoissa, putoat hyppykaverisi alapuolelle.

Putoamisvauhtia hidastetaan lisäämällä hetukka-asennon pinta-alaa
levittämällä jalkoja ja käsiä. Käsien levittämisen haittana on se, että
kädet ottavat vastaan enemmän ilmavirtaa kuin normaalisti, jolloin et
voi käyttää niitä rennosti esimerkiksi otteisiin. Helpompi ja
tehokkaampi tapa hidastaa vauhtia on daffy-lentoasennon käyttäminen,
jolloin jalat ottavat vastaan huomattavasti enemmän ilmavirtaa ja
hidastavat näin putoamisvauhtia. Daffyssa kädet jäävät vielä rennoksi
otteita varten, mutta niitä voi myös levittää hidastumisen
tehostamiseksi.

![image](/kuvat/Daffy-sivulta.jpeg)

Kun pyrit pitämään pään samalla tasolla muiden hyppääjien kanssa, alat
vähitellen oppia luontaisesti korjaamaan putoamisnopeuttasi verrattuna
muihin hyppääjiin sitä juurikaan miettimättä.

###  Käännökset head downissa  

360 asteen käännöksen voi tehdä hetukassa esimerkiksi hartioilla tai
jaloilla. Hartioilla tehty käännös aiheuttaa ilmassa ovaalin muotoisen
kierroksen. Jaloilla oikein tehty käännös pyörähtää paikoillaan.
Hartioita apuna käyttäen käännös tehdään seuraavasti. Ota kiintopiste
horisontista tai kanssahyppääjästä. Katso aikomasi käännöksen suuntaan,
jolloin hartiat kääntyvät automaattisesti pään käännön mukana ja alat
kääntyä katseesi mukaiseen suuntaan. Pidä katse horisontissa, jotta
asento pysyy vakaana. Pysäytä käännös kiintopisteen tai kanssahyppääjän
kohdalla ottamalla normaali rento lentoasento.

Myös jalkakäännöksessä tarvitset kiintopisteen horisontista tai
kanssahyppääjästä. Tee kääntymissuunnan puoleisella jalalla pieni liike
eteenpäin ja kääntymissuunnan vastakkaisella jalalla pieni liike
taaksepäin. Tämä jalkojen liike ohjaa ilmavirran kääntämään sinua. Mitä
suurempi liike jaloilla tehdään, sitä nopeammin asento kääntyy. Pidä
katse horisontissa koko käännöksen ajan, jotta lentoasento pysyy
vakaana. Pysäyttääksesi kääntymisen, tee molemmilla jaloilla
yhtäaikainen vastaliike hyvissä ajoin ennen horisontista otettua
kiintopistettä tai kanssahyppääjää, koska jalkakäännös kääntyy nopeammin
kuin hartioilla tehty käännös. Ota lopuksi kiintopisteen tai
kanssahyppääjän kohdalla normaali rento lentoasento.

![image](/kuvat/Headdown-ryhma.jpeg)

###  Otteet  

Otteiden ottaminen hetukassa ei ole aina itsetarkoitus. Tärkeämpää ja
jopa vaikeampaakin on pystyä lentämään omaa paikkaa. Otteen ottaminen ei
saa vaikuttaa lentämiseen eikä lentämistä pidä koskaan lopettaa kun ote
on saatu.

Kun lähdet ottamaan otetta, sinun on oltava samalla tasolla hyppykaverin
kanssa. Tämän jälkeen lennetään horisontaalinen etäisyys kiinni ja
pysäytetään liike. Ennen otteen ottamista on hyvä lentää hetki
paikallaan ote-etäisyydellä ottamatta toisesta kiinni. Otetta otettaessa
on tärkeää keskittyä omaan lentämiseen – kurottaminen ei kannata ja
hyppykaverissa ei saa roikkua.

Otteessa olevan käden käsivarren tulee olla hieman koukussa siten, että
ote on joustava pienelle liikkeelle. Käsivarren pitää pysyä hartialinjan
alapuolella. Jos otetta kurotetaan, siitä tulee jäykkä ja siihen tulee
vetoa. Irrota ote heti, jos se ei tunnu hyvältä. Ote, jossa on vetoa,
vaikeuttaa muidenkin lentämistä paikoillaan. Ote on hyvä, kun pystyt
pitämään hyppykaverista kiinni rennosti ja kevyesti.

Turvallisuus freehyppäämisessä 
==============================

<span>2</span>

Freefly-hypyllä putoamisnopeus on keskimäärin 240 km/h, nopeus vaihtelee
lentoasennosta riippuen. Tämän vuoksi varusteiden on oltava
erinomaisessa kunnossa. Pää- tai varavarjon tahaton aukeaminen kesken
freefly-hyppyä voi johtaa vakavaan vaaratilanteeseen. Suuri nopeus
aiheuttaa myös sen, että pienetkin vartalon liikkeet aiheuttavat suuria
liikkumisia vapaassa. Yhteentörmäysriski on siis suurempi, mikäli et
hallitse vartalosi liikkeestä johtuvaa liikkumista vapaapudotuksessa.
Törmäämiset vapaassa suurella nopeudella saattavat vahingoittaa sinua
tai toista hyppääjää vakavasti. Tässä luvussa käsitellään muun muassa
edellä mainittuja turvallisuuteen liittyviä asioita.

 Varusteet  
-----------

###  Reppu-valjasyhdistelmä  

Huolehdi, että laskuvarjosi on hyvässä kunnossa. Laskuvarjokokonaisuuden
suositellaan täyttävän seuraavat vaatimukset freefly-hypylle:

-   Sen tulee sopia hyvin ja tiukasti hyppääjän päälle. Valjaat eivät
    saa olla niin löysästi puettuna, että ne valuvat hartioilta alas tai
    jalkahihnat karkaavat kohti polvia. Pahimmassa tapauksessa tällöin
    on riskinä putoaminen valjaista avauksessa.

-   Rintahihnan tulee olla tiukemmalla kuin normaalisti, eikä sen
    lukitus saa luistaa. Mikäli pää- tai varavarjo aukeaa tahattomasti
    freefly-hypyn aikana, saattavat tiukemmalla olleet hihnat estää
    sinua putoamasta valjaista.

-   Repun olkaläpät suojaavat kantohihnoja ilmavirralta. Niiden tulee
    olla tarpeeksi jäykät ja työnnettävissä syvälle lukitukseensa.
    Ilmavirta saattaa repiä esimerkiksi ohjauslenkin irti kantohihnan
    kiinnikkeestä, mikäli kantohihnat ovat alttiina ilmavirralle
    huonosti kiinni pysyvän olkaläpän vuoksi. Velcro-tarroilla
    suljettavat olkatarrat eivät sovellu freefly-hypyille.

-   Pää- ja varavarjon läppien tulee olla jäykät ja ne eivät saa aueta
    ilmavirran voimasta.

-   Irtipäästöpampulan ja varavarjon kahvan velcro-tarrojen tulee olla
    hyvässä kunnossa, jotta ne pysyvät vapaan aikana kiinnityksissään,
    eivätkä irtoa freefly-hypyn liikkeitä tehdessäsi.

-   Pää- ja varavarjon looppien tulee olla kireät ja ehyet, jotta reppu
    pysyy suljettuna liikkuessasi eri asennoissa taivaalla.

-   Jalkahihnojen välillä suositellaan käytettäväksi elastista
    kuminauhaa, jotta jalkahihnat eivät liikkuisi vapaan aikana.
    Varsinkin sittishypyllä jalkahihnat saattavat luisua pois
    paikoiltaan ja valua polvia kohti.

-   Apuvarjon yhdyspunoksen tulisi olla kokonaan piilossa ilmavirralta
    päävarjon läppien alla, jotta ilmavirta ei pääse repimään apuvarjoa
    ulos taskustaan.

-   Apuvarjon taskun tulee olla kireä ja ehyt sekä apuvarjon tulee olla
    pakattu taskuunsa siten, että ilmavirta ei revi apuvarjoa
    ulos taskusta.

Freefly-hypyllä ei suositella käytettäväksi reppu-valjas-yhdistelmää:

-   jossa on kaksoispinni joko pää- tai varavarjossa, freefly-liikkeet
    saattavat avata pinnin tai pinnit

-   jossa apuvarjo on joko reisi- tai vatsahihnassa, freefly-liikkeet
    saattavat irrottaa apuvarjon ulos taskustaan ilmavirralle alttiiksi

-   jolla pää- ja varavarjon läpät tai kantohihnojen suojaläpät
    suljetaan velcro-tarralla.

-   jonka apuvarjon yhdyspunos on näkyvillä ja alttiina ilmavirralle,
    luupin ja apuvarjon taskun välillä. Ilmavirta saattaa repiä
    yhdyspunoksesta repun auki ja aiheuttaa
    *hevosenkenkä*-vaaratilanteen.

Oppilaskalustoa saa käyttää vain kouluttajan luvalla.

###  Muut varusteet  

Freefly-hypyllä muiden varusteiden osalta on huomioitava seuraavia
asioita, jotka ovat joko pakollisia tai suositeltavia:

-   Suojalasien (goggles) tulee olla ehyet ja niiden
    kiinnityskuminauhan kireä. Ilmavirta tulee freefly-hypyllä eri
    suunnasta kuin olet tottunut ja saattaa aiheuttaa suojalasien
    lähtemisen kesken hypyn

-   Kova kypärä yhteentörmäyksien varalta

-   Pakollisena visuaalisena mittarina suositellaan käytettäväksi
    käsimittaria, opettele katsomaan korkeutta mittarista eri
    lentoasennoissa vapaapudotuksen aikana.

-   Äänikorkeusmittarin käyttö on suositeltavaa. Jopa kahta
    äänikorkeusmittaria voi käyttää. Älä luota
    pelkästään äänikorkeusmittariisi.

-   Kuvaajille suositellaan kuvauskypärään yhden kahvan
    irtipäästöjärjestelmää

-   Varavarjon automaattilaukaisin on erittäin suositeltava ja ennen
    D-lisenssiä pakollinen

-   Vältä vaatteita, jotka saattavat peittää päävarjon
    avausjärjestelmän, päävarjon irtipäästöpampulan tai varavarjon
    kahvan vapaassa.

-   Koukkupuukon on oltava helposti saatavilla (kuten
    muissakin hyppylajeissa).

 Toiminta uloshypyssä  
----------------------

Suositeltava minimi uloshyppykorkeus freefly-hypyllä on yli 3000 m.
Uloshyppykorkeuden ollessa yli 3000 m ehditään suorittaa liikkeitä
vapaassa sekä samalla säilyttäen mahdollisuus turvalliseen
purkukorkeuteen. Uloshyppyjärjestyksessä suositetaan, että ensin
koneesta poistuvat vatsa alaspäin hyppäävät, jonka jälkeen
freefly-hyppääjät. Freefly-hyppääjistä liukujat lähtevät viimeisenä.
Vatsallaan hyppäävät lähtevät ensimmäisenä, koska he ajautuvat
periaatteessa pisimpään vapaan aikana lentolinjaan nähden.
Hyppyjärjestys saattaa vaihdella kerhokohtaisesti, joten muista
tarkistaa hyppyjärjestys vieraillessasi uudella kerholla. Ylätuulien
ollessa kovat hyppäävien ryhmien väliin tulee jättää riittävät välit,
ettei vapaan aikana ajauduta edellä tai jälkeen hypänneen ryhmän sekaan
vapaassa. Riittävän välin jättämisellä pyritään välttämään päällekkäisiä
avauksia eri hyppäävien ryhmien kesken.

Freefly-hypyillä suunnitellaan useasti erilaisia uloshyppyjä, joissa
hyppääjä ottaa otteen toisen hyppääjän raajasta, vaatetuksesta tai
valjaista. Suunnittele ja harjoittele uloshyppy jo maassa samalla ottaen
huomioon, ettei uloshypyssä otettava ote tai raajan liike pääse repimään
vahingossa esimerkiksi varavarjon kahvaa irti kiinnityksestään tai
hyppykaverisi apuvarjoa ulos taskusta.

![image](/kuvat/Killzone.pdf)

 Toiminta vapaassa  
-------------------

Freefly-hypyllä on huomioitava, että putoamisvauhti on huomattavasti
kovempi kuin vatsallaan pudotessa. Tämän vuoksi vaakasuuntainen liike
hyppylinjaan nähden on freefly-hypyllä suurempi, mikäli hyppääjät eivät
putoa suoraan alaspäin. Kuten millä tahansa hypyllä, korkeuden tarkkailu
on tärkeää. Huomioi, että 4000 metristä vapaapudotuksen kesto 1000
metrin avauskorkeuteen on noin 45–55 sekuntia, kun vatsallaan lentäen se
on noin 60–70 sekuntia.

Pyri suorittamaan freefly-harjoitukset hyppylinjaan nähden poikittain,
hyppäsit sitten yksin tai ryhmässä. Näin vältät tahattoman ajautumisen
vapaassa edeltävien tai jälkeesi hypänneiden hyppääjien sekaan.

Kun hyppäät ryhmässä, pyri säilyttämään visuaalinen kontakti kaikkiin
ryhmän hyppääjiin. Opettele lentämään paikallaan sittis- ja
hetukka-asennoissa. Lentotason eroja tulee välttää freefly-hypyllä, eli
pyri putoamaan samalla horisontaalisella tasolla kuin muut ryhmän
hyppääjät. Freefly-ryhmähypylle on hyvä sopia pohja, jonka mukaan muut
ryhmän hyppääjät sovittavat putoamisvauhtinsa. Sovitun pohjan
puuttuminen saattaa aiheuttaa useita eri tasoja, jotka purkukorkeudessa
aiheuttavat vaaratilanteita, koska hyppääjät eivät välttämättä näe,
missä kukin on. Sovi aina pohja, jonka mukaan lennetään ryhmähypyllä.

Älä hyppää isommissa ryhmissä kuin pystyt havainnoimaan, lähde vain
taitotasoasi vastaaviin hyppyihin! Ei ole häpeä jäädä pois erityistä
taitoa vaativilta hypyiltä sen sijaan, että osallistut ja
taitamattomuuttasi pilaat muiden hypyn tai pahimmassa tapauksessa
vahingoitat kanssahyppääjää.

Mikäli ajaudut freefly-hypyllä ryhmän ylä- tai alapuolelle, ota
vaakatasossa eroa muihin ryhmän hyppääjiin säilyttäen katsekontaktin
ryhmään ja hankkiudu ryhmän sivulla samalla tasolle. Lähesty ryhmää vain
samalta tasolta sivusta. Älä koskaan lähesty putoavaa freefly-hyppääjien
muodostelmaa suoraan päältä tai alta! Lähestyessäsi sivulta vältät
suurinopeuksisen törmäyksen vaaran, mikäli joku alla olevista
esimerkiksi korkkaa. Opettele siis palloasento suurinopeuksisia
törmäyksiä välttääksesi.

Vältä freefly-ryhmähypyllä pilveen hyppäämistä. Mikäli kuitenkin joudut
pilveen vapaan aikana, pyri säilyttämään katsekontakti muihin ryhmän
hyppääjiin. Jos menetät katsekontaktin, pyri putoamaan paikallaan. Älä
käännä putoamisasentoa vatsalleen, koska joku voi olla yläpuolellasi.
Pilvestä pois päästyäsi tarkista ilmatila ja korkeudesta riippuen pura
hyppy turvalliseen suuntaan tai lennä muun ryhmän luokse.

Hypättäessä liukuhyppyä soolona tai ryhmähyppynä, on liukumissuunta ja
oletettu varjojen avaamisalue suunniteltava siten, että ne sijoittuvat
selvästi erilleen aikaisemmin hypänneiden hyppääjien hyppylinjasta. Älä
koskaan suuntaa liukua suoraan hyppylinjan päälle tai aikaisemmin
hypänneiden hyppääjien yläpuolelle!

 Törmääminen vapaassa  
----------------------

Vältä kovavauhtista törmäämistä kaikin mahdollisin keinoin. Voit välttää
törmäyksen menemällä palloasentoon ajoissa, jolloin kovavauhtinen liike
eteen- tai taaksepäin yleensä pysähtyy. Varaudu kuitenkin törmäykseen,
mikäli et tee palloasentoa ajoissa. Yritä kaikin keinoin välttää
törmäämistä vapaassa erityisesti pää edellä. Mikäli törmäät vapaassa,
suojele päätäsi ja ota törmäys vastaan raajoillasi (mikäli mahdollista).
Tarkista törmäyksen jälkeen itsesi, varusteesi ja kaverisi. Mikäli
loukkasit itsesi tai varusteissasi ilmenee poikkeavaa, pura hyppy ja
keskity avaamiseen.

 Toiminta purkukorkeudessa ja varjon avaamisen jälkeen  
-------------------------------------------------------

Purkumerkki ja -korkeus on sovittava maassa ennen freefly-ryhmähyppyä.
Tällöin jokainen hyppääjä voi asettaa äänikorkeusmittarin asetuksen
purkukorkeudelle. Purkukorkeus kannattaa määrittää ryhmän koon ja
kokemuksen mukaan. Epätietoisuus muiden sijainnista purussa
freefly-ryhmähypyillä saattaa johtaa päällekkäisiin avauksiin tai
törmäämisiin vapaassa. Välttääksesi näitä tilanteita, pura
freefly-ryhmähyppy sovitussa korkeudessa. Nyrkkisääntö: mitä enemmän
hyppääjiä on mukana ryhmässä, sitä korkeammalla hypyn muodostelma tulee
purkaa. Ohessa esimerkkejä suositeltavista purkukorkeuksista:

-   2 - 4 hyppääjää, 1400 m

-   yli 4 hyppääjää, 1500 m

-   yli 8 hyppääjää, 1600 m

-   yli 12 hyppääjää, 1700 m tai enemmän

Ennen freefly-ryhmähypyn purkua pyri saamaan näköyhteys kaikkiin mukana
olleisiin hyppääjiin. Jos et näe purkumerkin jälkeen kaikkia ryhmässä
hypänneitä, tee paikallasi 180 asteen käännös ja pyri löytämään loput
hyppääjät. Liu´u tämän jälkeen vapaaseen suuntaan.

Sittishypyllä on tärkeää saada purkumerkin jälkeen etäisyyttä lähellä
oleviin hyppääjiin. Purkumerkin jälkeen peruuta varoen ensin pois
kuvasta sittiksessä ja käänny vasta sen jälkeen liukuun. Peruuttaminen
on tärkeää, jotta et potkaise hyppykaveriasi kääntyessäsi liukuasentoon.
Peruuttaessa riskinä on kuitenkin se, että takanasi onkin toinen
hyppääjä.

Hetukkahypyllä voit liukua pois muodostelmasta kahdella eri tavalla.
Ensimmäinen tapa on liukua niin, että pystyasennon kulmaa muuttaa
loivasti mahallaan liukumiseen. Tätä tapaa voit käyttää silloin, kun
olet varma, ettei selän takana ole ketään. Tee liukumisen aikana
tynnyri, jolloin tarkastat yläpuolisen ilmatilan vapaana olon. Tämän
jälkeen pysäytä liuku, tarkasta ylä- ja alapuolinen ilmatila
avausmerkkiä tehdessäsi ja avaa varjosi. Tynnyrin tekemistä liukumisen
aikana kannattaa harjoitella soolohypyillä. On tärkeää ettei liukumisen
suunta muutu tynnyriä tehdessä.

Toinen ja suositeltavampi tapa suorittaa purku ja liuku hetukkahypyllä
on tehdä purkumerkin jälkeen hallittu 180 asteen käännös pois ryhmän
keskustasta, jonka jälkeen lähdetään loivasti kiihdyttäen poispäin
ryhmästä selkäliu´ulla tarkastaen samalla yläpuolinen ilmatila.
Selkäliuku käännetään vatsaliukuun siinä vaiheessa kun on saatu
riittävästi etäisyyttä muihin hyppääjiin. Pysäytä liuku, tarkasta ylä-
ja alapuolinen ilmatila avausmerkkiä tehdessäsi ja avaa varjosi.
Erityisesti tässä purkutekniikassa korkeuden tarkkailu on tärkeää, koska
hallittu käännös ja selkäliukuun lähteminen vie aikaa.

Jos huomaat avauskorkeudessa toisen hyppääjän alapuolellasi, tarkasta
yläpuolinen ilmatilasi ja avaa varjosi välittömästi. Mikäli alla oleva
hyppääjä on jo avaamassa varjoa tai näet allasi avautuvan varjon, pyri
liukumaan tehokkaasti ohi tai sivulle välttääksesi törmäyksen.

Avattuasi varjon tarkasta ilmatila ja käännä varjosi takimmaisista
kantohihnoista lentämään poikittain hyppylinjaan nähden. Lähde lentämään
kohti alastuloaluetta vasta sen jälkeen, kun olet saanut havainnon
edelläsi ja jälkeesi hypänneistä hyppääjistä sekä omasta ryhmästäsi
varjon varassa. Tällä toimenpiteellä saatat ehkäistä päällekkäisiä
avauksia ja törmäyksiä vapaassa olevien ja varjon varassa olevien
hyppääjien välillä.

![image](/kuvat/Liukumislinja-viimeisena-sivutuuli.jpeg)

![image](/kuvat/Liukumislinja-ensimmaisena.jpeg)

![image](/kuvat/Liukumislinja-viimeisena-vastatuuli.jpeg)

 Kulmahypyn suunnittelu  
------------------------

Kun aloitat kulmahypyn suunnittelun, sinulla tulee olla ajantasaiset
tuulitiedot. Tee liukusuunnitelma vallitsevien tuulten mukaan jo maassa
äläkä suunnittele liukuvasi liian kauas. Jos pilvet estävät
suunnistamisen, älä hyppää liukuhyppyä. Perusideana on suunnitella hyppy
siten, että avauksessa hyppääjät ovat ylätuulen puolella hyppylinjaan
nähden ja riittävän etäällä muista hyppylinjan ryhmistä (ks. alla olevat
kuvat). Suuntaa päätettäessä kannattaa huomioida myös mahdolliset
varalaskupaikat. Liukuryhmässä tulee aina olla yksi hyppääjä, (leader)
joka vastaa liu´un pysymisestä suunnitellulla reitillä. Kulmaryhmän
leaderin tulisi olla kokenut kulmailija. Suunta voidaan katsoa
maastosta, koneesta tai auringosta. Maastoa käytettäessä on
luonnollisesti tarpeen tuntea kentän lähiympäristö, jotta oikea
liukusuunta löytyy helposti. Selkäliukuja voi aluksi katsoa suunnan
koneesta, mikä on hyvä keino pilvisellä säällä.

Kulmaryhmät sijoitetaan useimmiten linjan loppuun ja joskus myös linjan
alkuun. Muista selvittää, onko samassa pokassa muitakin kulmaryhmiä ja
sopikaa yhdessä, mihin suuntaan kukin ryhmä liikkuu. Soololiukujia
saatetaan joskus sijoittaa myös keskelle hyppylinjaa, jolloin on tärkeää
liikkua aina poikki hyppylinjan.

Kulmahypyn purkukorkeus sovitaan aina ennen hypylle lähtöä. Mitä enemmän
hyppääjiä ryhmässä on ja mitä kauemmaksi liu´utaan tuulenvoimakkuus
huomioon ottaen, sitä aikaisemmassa vaiheessa aloitetaan purku. Yleensä
kulmahypyt puretaan normaalia korkeammalla (1600–2000 m). Purussa
lähdetään liukumaan omalta paikalta sovittuun suuntaan, yleensä
viistoittain sivuun. Kuvittele ajavasi moottoritiellä, jolta lähdet
liittymässä pois. Yli 90 asteen käännöksen voit tehdä vain, jos olet
täysin varma, ettei takanasi ole ketään. Jos jäät kulmahypyn aikana
reilusti jälkeen muista, lähde ajoissa pois ja ota välimatkaa muihin
liukumatta kuitenkaan takaisin hyppylinjan päälle. Tämä sovitaan jo
maassa ennen hypylle lähtöä.

 Turvallisuuteen liittyvä termejä  
----------------------------------

###  Korkkaus  

Jos pitelet korkkia veden alla ja päästät siitä irti, korkki singahtaa
pintaan. Korkkaus (Corking) on ympäri maailman yleinen ilmaisu, jolla
kuvataan kovassa vauhdissa olevan hyppääjän lentoasennon
kontrolloimatonta ja äkillistä muutosta huomattavasti hitaampaan
lentoasentoon (esimerkiksi hetukka-asento vaihtuu äkisti vatsalleen).
Normaali vauhti vatsa alaspäin on noin 200km/h kun taas freefly-vauhti
on yleensä noin 240km/h, usein paljon enemmänkin. Jos hyppääjä korkkaa
yllättäen hypyn aikana, hän voi osua yläpuolellaan oleviin hyppääjiin
niin suurella vauhdilla, että siitä voi seurata vakava loukkaantuminen
tai jopa kuolema.

###  Palloasento  

Korkkaamisen mahdollisuuden vuoksi on tärkeää harjoitella säilyttämään
vauhti samana, vaikka asento ei pysyisikään haluamanasi. Hyvä keino
tähän on palloasento (Recovery Position/Ball Position). Palloasennossa
jalat ovat koukussa, reidet rintaa vasten, selkä pyöreänä ja kädet
varpaita kohden. Ilmavirran tulee osua tässä asennossa hyppääjän
alaselän alueelle. Asentoa voi tasapainottaa myös sivuille levitetyillä
käsillä etenkin noustessa palloasennosta sittikseen. Palloasentoa voit
harjoitella maassa selällään nostaen jalat ja kädet ylös. Harjoittele
tämä myös ilmassa. Ennen kuin aloitat hetukkaharjoittelun, sinun pitää
hallita korkanneen asennon palauttaminen joko palloasennon kautta
sittikseen tai mieluummin suoraan sittikseen, sillä sittiksessä et
sinkoile holtittomasti, vaan pystyt lentämään paikoillaan ja samaa
nopeutta kuin muu ryhmä. Lisäksi sittiksessä ympäristön havainnointi on
helpompaa kuin palloasennossa. Palloasentoa onkin syytä käyttää
opetellessa sittistä.

![image](/kuvat/FFRecoveryPosition.jpg)

###  Tahaton liikkuminen vapaassa  

Kun aloitat harjoittelun, liikut tietämättäsi varsin paljon. (Zooming)
Erityisesti hetukkahypyllä liikkuminen voi pahimmillaan olla liukumista
jyrkässä kulmassa. Tietääksesi liikkuuko hyppyasentosi eteen tai
taaksepäin voit pyytää mukaan kokeneempaa hyppääjää, joka osaa lentää
paikallaan. Hän näkee, liikutko tahattomasti eteen- tai taaksepäin vai
pysytkö paikallasi. Voit tehdä samanlaisen harjoituksen myös
hyppykaverin kanssa, mikäli hän pysyy paikallaan sittiksessä.

###  Kiertäminen  

Kiertäminen (Orbiting) syntyy, kun kaksi hyppääjää lentää toisiaan
kohti, mutta eivät pysäytä eteenpäin menevää liikettä. Ohittaessaan
toisensa he kääntävät katseensa toisiaan kohden, mutta eteenpäin menevä
liike jatkuu. Hyppääjien vartalot kääntyvät katseesta johtuen kohti
keskustaa ja eteenpäin menevän liikkeen suunta muuttuu vartalon kierron
mukana, jolloin hyppääjät alkavat kiertää kuviteltua keskustaa.

Kiertämisen voit lopettaa pysäyttämällä itsesi ja ottamalla horisontista
kiintopisteen. Jos kaverisi liikkuu, älä seuraa häntä, vaan tee
esimerkiksi 90 asteen hallittu käännös siinä vaiheessa, kun hyppykaveri
katoaa näköpiiristä. Etsi tämän jälkeen uusi kiintopiste ja yritä pysyä
paikoillaan. Kiertäminen ei ole suuri turvallisuusriski, mikäli hypätään
kahdestaan. Suuremmissa ryhmissä hypättäessä se saattaa aiheuttaa
ongelmia. Siirtyessäsi hyppäämään isompia kuvia on tärkeää osata pysyä
paikallaan.

Freefly kilpailulajina
======================

<span>2</span>

Termi freefly alkoi yleistyä vasta 1990-luvun alkupuolella, kun
freestylen MM-kilpailuissa 1993 Olav Zipser ja Mike Vail voittivat
kultaa joukkueella Freefly Clowns. Tämän jälkeen termi on yhdistetty
nykyisen freeflyn lentämistyyliin. Pian Freefly Clownsien voiton jälkeen
freeflyssa alettiin kilpailla omissa kilpailuissaan kolmihenkisin
joukkuein.

Freeflyissa kilpaillaan kahdessa eri lajissa. Freefly artistilajina on
niistä vanhempi. Vertical formation skydiving (VFS) on lajina uudempi,
ja kuuluu itse asiassa lajina kuviohyppäämiseen. Tässä luvussa
esitellään lyhyesti nämä molemmat lajit.

 Artistic freefly  
------------------

Freefly-joukkueessa on kolme jäsentä, joista kaksi on artisteja ja
kolmas toimii kuvaajana. Virallisissa freefly-kilpailuissa hypätään 7
kierrosta, joista 2 on pakollisia ja 5 vapaita. Vapaaohjelmassa joukkue
suorittaa erilaisista lentoasennoista koostuvan itse keksimänsä
ohjelmakokonaisuuden, jonka tuomarit arvioivat asteikolla 0–10.
Arvioinnissa tarkastellaan teknistä vaikeutta, liikkeiden
taiteellisuutta, kameratyöskentelyä, kokonaiskuvaa, monipuolisuutta ja
joukkueen yhteistyötä. Vapaaohjelman suunnittelussa joukkueen kannattaa
kiinnittää huomiota muun muassa siihen, että hypyllä on selkeä alku ja
loppu, suoritusaika on käytetty hyödyllisesti ja liikkeet ovat
monipuolisia sekä luovasti käytettyjä. Hypyn tulee olla esteettistä ja
nautinnollista katsottavaa. Pelkällä hyvällä artistisuorituksella ei
kuitenkaan vielä saada pisteitä ellei kuvaus ole onnistunut. Hyvä
kuvaaja pitää artistit hypyn alusta loppuun keskellä kuvaa, hyödyntää
monipuolisia kuvakulmia sekä maiseman, pilvien ja auringon sijoittumista
kuvaan. Hyppykorkeutena on 13000 jalkaa eli noin 4000 metriä.
Suoritusaika on 45 sekuntia. Pakolliset kierrokset hypätään samasta
korkeudesta. Pakollisilla kierroksilla hypätään kummallakin neljän eri
pakollisen liikkeen yhdistelmä. Liikkeet ovat joukkueiden tiedossa
etukäteen. Liikkeet tai liikesarjat pyritään suorittamaan mahdollisimman
puhtaasti ja siirtymät liikesarjojen välillä arvioidaan myös,
tarkoituksena että hypystä muodostuisi kokonaisuus, johon pakolliset
liikkeet sijoittuvat.

 Vertical formation skydiving  
------------------------------

VFS-joukkueessa on viisi jäsentä, joista yksi toimii kuvaajana.
Tarkoituksena on hypätä ennalta määrättyjä neljän hyppääjän
muodostelmia, jotka rakentuvat headdown ja headup kombinaatioista (eli
sittis- ja hetukka-asentojen oteyhdistelmistä). Kilpailuissa hypätään
kahdeksan kierrosta, joihin arvotaan 3–5 muodostelmaa ennalta
määrätyistä kuvioista. Näitä muodostelmia pyritään toistamaan
mahdollisimman monta kertaa oikeassa järjestyksessä. Hyppykorkeus on
13000 jalkaa eli vajaa 4000 metriä. Suoritusaika on 35 sekuntia.
Tuomarit arvostelevat hypyt videonauhalta näkemiensä pisteiden
(otteiden) perusteella ja voittajajoukkue on se, joka saa suurimman
yhteispistemäärän kahdeksalta kierrokselta.

Yleistä kuvunkäsittelystä 
=========================

<span>2</span>

Laskuvarjot ovat viime vuosikymmeninä kehittyneet erittäin nopeasti.
Nopea kehitys johti 2000-luvun alussa siihen, että hyppääjien koulutus
ja asenteet eivät pysyneet kehityksen vauhdissa. Tämä aiheutti selvän
turvallisuusongelman. Sekä Suomessa että muualla maailmassa tähän asiaan
reagoitiin panostamalla koulutukseen ja saatavilla olevaan tietoon. Näin
on saanut alkunsa tämäkin opas.

Vielä kolme vuosikymmentä sitten loukkaantumiset ja kuolemantapaukset
johtuivat usein siitä, että laskuvarjokaluston (varavarjo mukaan lukien)
toimintavarmuus ei ollut nykyistä tasoa ja hyppyvarusteet olivat
huonokuntoisia. Lisäksi varjojen lento-ominaisuudet, kuten tuulen
kumoaminen ja loppuvedon teho olivat huomattavasti heikommat kuin
nykyään. 1960- ja 1970-luvuilla hypättiin pallovarjoilla. Kokeneet
hyppääjät saattoivat käyttää aukollisia tehovarjoja. 1980-luvulle
tultaessa kokeneet hyppääjät siirtyivät patjavarjoihin, mutta oppilaat
hyppäsivät yhä pallovarjoilla.

Oppilashyppytoiminnassa isoja F-111-kankaisia patjavarjoja (Manta,
Raider) alettiin käyttää 1980-luvulla. Lisenssihyppääjät hyppäsivät
tuolloin pienemmillä 150–220-neliöjalkaisilla F-111-kankaisilla
varjoilla, kuten PD-9 cell, Fury, Maverick ja Falcon. Vuosikymmenen
lopulla otettiin suuri kehitysaskel eteenpäin, kun Parachutes de France
esitteli Blue Trackin 1988 ja Performance Designs Sabren 1989. Nämä
ensimmäiset ilmaa läpäisemättömästä (zero-porosity, ZP) kankaasta
valmistetut varjot lensivät paremmin ja säilyttivät suorituskykynsä
huomattavasti kauemmin kuin edeltäjänsä, mutta vaativat lentäjältään
huomattavasti suurempaa omistautumista pakkaustekniikkaan sekä
turvalliseen lentämiseen. Samalla hyppääjien siipikuormat kasvoivat,
eikä varjoja enää osattu lentää niiden suorituskyvyn vaatimalla tavalla.
Puutteellisen koulutuksen ja virheellisten asenteiden vuoksi
1990-luvulla laskeutumisissa tapahtuneet onnettomuudet ja jopa
kuolemantapaukset yleistyivät nopeasti.

Kehitys on jatkunut samansuuntaisena valmistajien esitellessä yhä
nopeampia ja suorituskykyisempiä varjoja kokeneimpien hyppääjien
käyttöön (PD Stiletto 1993, Icarus Extreme 1995 ja Extreme VX 1999,
Precision Aerodynamics Xaos27 2003, PD Velocity), eikä kehityksen
pysähtyminen näytä todennäköiseltä. Tällä hetkellä nopeimmat varjot
lentävät laskeutumisen aikana jopa yhtä suurella vaakanopeudella kuin
hyppykoneet. Samalla myös esimerkiksi oppilaille ja kokemattomammille
lisenssihyppääjille on kehitetty yhä suorituskykyisempiä kupuja. Varjoja
myös lennetään yhä suuremmilla siipikuormilla. Valitettavan usein
keskittyminen varjon lentämisen harjoitteluun ja turvallisiin
asenteisiin jää liian vähäiseksi. Varjojen kasvava suorituskyky on
sinänsä hyvä ja turvallisuutta lisäävä asia, mutta väärinkäytettynä se
aiheuttaa ongelmia.

2000-luvulla herättiin siihen, että maailmalla suurin osa
loukkaantumisista ja lähes puolet kuolemaan johtaneista
hyppyonnettomuuksista tapahtuu sen jälkeen, kun hyppääjä on avannut
päävarjonsa ja todennut sen täysin toimivaksi. Onnettomuudet tapahtuvat
törmätessä varjon varassa, matalissa käännöksissä, tarkoituksellisissa
nopeissa laskuissa jne. Tämän vuoksi on alettu ymmärtää, että
laskuvarjon lentämiseen tarvitaan koulutusta.

Suomessa hyppykausi on lyhyt ja hyppääjien vuosittaiset hyppymäärät
varsin alhaisia verrattuna suuriin laskuvarjomaihin. Suomessa kulttuuri
kehittyi nopeasti siihen suuntaan että Suomessa hypättiin kokemukseen
nähden varsin suurilla siipikuormilla kun taas esimerkiksi Ruotsissa ja
USA:ssa hyppääjät käyttivät huomattavasti konservatiivisempia varjoja.
Aktiivisen turvallisuustyön ansiosta Suomessa on tapahtunut muutos
konservatiivisempaan suuntaan ja nykyään siipikuormat ovat pääosin
kansainvälisellä tasolla.

2000-luvulla Suomessa nousi ongelmaksi se, että loukkaantumisia, sattui
laskeutumisissa varsin usein kokemattomille hyppääjille. Tämän vuoksi
jokaisen hyppääjän tulisikin miettiä, millä varjolla sekä siipikuormalla
haluaa lentää ja miksi. Tämä opas on tarkoitettu kaikille
lisenssihyppääjille hyppymäärään katsomatta. Jokaisen laskuvarjolla
lentävän tulisi perehtyä niihin lainalaisuuksiin, joiden mukaan
laskuvarjot toimivat, sekä niihin tapoihin, joilla laskuvarjoa lennetään
turvallisesti.

Opetellessasi varjolla lentämistä tulet huomaamaan, miten hienoa ja
palkitsevaa on, kun laskeutumiset alkavat sujua paremmin ja varmemmin
erilaisissa olosuhteissa. Samalla alat nauttia varjon suorituskyvyn ja
ominaisuuksien käyttämisestä niin paljon, että mielesi tekee lähteä
taivaalle vain varjolla lentämisen vuoksi.

Tämä opas ei ole yksiselitteinen tai ainoa totuus turvallisesta
kuvunkäsittelystä. Tarkoituksena on kertoa, mihin aerodynaamisiin
lakeihin ja tekniikkaan laskuvarjon lentäminen perustuu. Niiden avulla
voit opetella tuntemaan varjosi ominaisuudet paremmin ja hyödyntää
niitä. Opit hallitsemaan varjoa myös yllättävissä tilanteissa.

Tämä opas on hyvä alku oppimiselle, mutta hyvä kuvunkäsittelijä sinusta
tulee vasta, kun maltat harjoitella ilmassa kärsivällisesti ja
määrätietoisesti.

Varjon ominaisuudet
===================

<span>2</span>

Samankokoiset, erimalliset varjot lentävät suunnilleen samalla
nopeudella, vaikka olisivat muilta ominaisuuksiltaan hyvinkin erilaisia.
Pyri erottamaan mielikuvat tosiasioista ja tarkastelemaan varjojen
suoritusarvoja objektiivisesti. Varjon suoritusarvoihin vaikuttavat muun
muassa käytetty kangas, tunneleiden määrä ja rakenne, punosten
materiaali sekä kuvun muoto, asetuskulma ja koko. Kun ymmärrät varjosi
rakenteen ja tekniset ominaisuudet, pystyt objektiivisesti vertailemaan
eri varjoja ja valitsemaan itsellesi mahdollisimman sopivan varjon.
Samoin varjosi teknisten ominaisuuksien tunteminen auttaa sinua
ymmärtämään, miksi varjosi käyttäytyy niin kuin se käyttäytyy, ja miten
saat sen käyttäytymään niin kuin haluat sen käyttäytyvän. Muista, että
mitään varjoa ei ole pakko kuormata raskaasti, jotta sen saisi
laskeutumaan ja lentämään kunnolla.

 Sivusuhde ja tunnelimäärä  
---------------------------

Yksi kuvun rakenteen perusasioista on sen tunneleiden määrä. Useimmat
tätä opasta kirjoitettaessa käytössä olevat oppilasvarjot (kuten PD
Navigator) ovat 9-tunnelisia. Kuitenkin vielä 90 -luvun lopussa
7-tunneliset (Fury, PD 7-Cell) sekä jopa 5-tunneliset (DC-5)
oppilasvarjot olivat hyvinkin yleisiä. Kelpoisuushyppääjien käyttämä
kalusto on nykyään lähes poikkeuksetta joko 9- tai 7-tunnelista. Kuvun
tunnelien määrä aiheuttaa kupuun eräitä peruspiirteitä ja
perusominaisuuksia. Näiden ominaisuuksien ymmärtämiseksi pitää tuntea
eräs siiven peruskäsite, sivusuhde (Aspect Ratio, AR). Sivusuhteella
tarkoitetaan kuvun kärkivälin (Span) ja jänteen (Chord) välistä
suhdetta. Sivusuhde kuvaa siiven (taso-) muotoa, eli siiven hoikkuutta.
Mitä suurempi on sivusuhde, sitä pitempi siiven kärkiväli on suhteessa
keskimääräiseen jänteeseen. Elliptisillä kuvuilla, joilla siis jänne ei
ole vakio, sivusuhde lasketaan kärkivälin neliön ja kuvun pinta-alan
suhteena (Span² / area).

![image](/kuvat/Sivusuhde.jpeg)

Seuraavalla sivulla olevassa kuvassa on erimuotoisia kupuja, jotka ovat
samankokoisia, mutta joiden sivusuhteet ovat erilaiset. Vasemmalla
olevan kuvun sivusuhde on pienempi (low aspect ratio) kuin kahden muun,
koska kuvun kärkivälin suhde jänteeseen on pienempi. Sivusuhde vaikuttaa
kuvun aerodynamiikkaan siten, että suuremmalla sivusuhteella varustettu
kupu (siis hoikempi) tuottaa enemmän nostetta suhteessa vastukseen.
Teoriassa isomman sivusuhteen kupu lentää nopeammin, paremmalla
liitosuhteella ja on tehokkaampi fleerissä kuin pienemmän sivusuhteen
kupu. Tässä havaitaan ensimmäinen oleellinen ero 9-tunnelisten ja
7-tunnelisten varjojen välillä: 9-tunnelisella varjolla on suurempi
sivusuhde kuin 7-tunnelisella, joten niiden liitosuhde on yleensä myös
parempi. Mitä suurempi sivusuhde kuvussa on, sitä vaikeampi reunimmaisia
tunneleita on saada pysymään paineistettuna ja täten saada siipi
pysymään muodossaan. Tätä voidaan auttaa lisäämällä tunneleiden
lukumäärää, jolloin myös kuvun rakenne muuttuu kiinteämmäksi.
Käytännössä tämänhetkisten varjojen sivusuhteet ovat 7-tunnelisten
kohdalta noin 2,2:1 kun taas 9-tunnelisissa kuvuissa jopa lähes 3:1.

Miksi ei sitten rakenneta vaikkapa 11-tunnelista varjoa hyvin suurella
sivusuhteella? Jokainen tunneli lisää väliseiniä kuvun sisälle ja
tarvitsee kantopunokset pysyäkseen muodossaan. Lisätyt punokset sekä
saumat vahvikenauhoineen varjossa lisäävät varjon ilmanvastusta,
kasvattavat sen pakkaustilavuutta ja nostavat samalla
valmistuskustannuksia. Suuren sivusuhteen varjot (high aspect ratio)
vastaavat ohjaukseen herkemmin ja vajaatoiminnot sekä sakkaus ovat
radikaalimpia. Myös vajaatoiminnoista palautuminen (kuvun
paineistuminen) voi olla epätasaisempaa. Lisäksi suuren sivusuhteen
varjot kääntyvät nopeammin kuin samankokoiset pienen sivusuhteen varjot
(itse asiassa pienen sivusuhteen varjo aloittaa käännöksen kyllä
nopeammin, erityisesti syvässä jarrutustilassa, mutta itse käännösnopeus
on suurempi suuren sivusuhteen varjoissa). Samoin kuin sakkauksesta
palautuessa, myös avauksissa pienemmän sivusuhteen varjoilla on
tasaisemmat täyttymisominaisuudet. Tästä syystä kaikki
kupumuodostelmahyppäämiseen tarkoitetut päävarjot ja lähes kaikki
varavarjot ovat pienen sivusuhteen 7-tunnelisia varjoja.

Kumpi sitten on parempi, 9-tunnelinen (suurempi sivusuhde) vai
7-tunnelinen (pienempi sivusuhde)? Molemmissa on puolensa, kuten jo
aiemmin todettiin. 9-tunnelisessa varjossa on enemmän nostetta kuin
7-tunnelisessa. Kolikon kääntöpuolella on kuitenkin 9-tunnelisen varjon
suurempi punosten ja saumojen määrä, mikä taas lisää varjon
ilmanvastusta ja kuvun epätasaisuutta (joka taas kasvattaa vastusta).
Käytännössä 7-tunnelisilla varjoilla on hieman jyrkempi liitokulma kuin
9-tunnelisilla, ja niillä voidaan usein laskeutua paremmin hitailla
nopeuksilla. Tästä johtuen esimerkiksi tarkkuusvarjot ovat 7-tunnelisia.
7-tunnelinen varjo on myös vakaampi turbulenteissa olosuhteissa, koska
paineistus reunatunneleissa on parempi.

 Elliptisyys  
-------------

Elliptisellä varjolla tarkoitetaan sellaista varjoa, jossa kaikki
tunnelit eivät ole samanpituisia, eli kuvun jänne ei ole vakio kaikista
kohdista mitattuna. Elliptisen kuvun reunatunnelit ovat keskitunneleita
lyhyempiä ja joskus myös kapeampia. Puhuttaessa täyselliptisestä
varjosta tarkoitetaan sellaista varjoa, jossa sekä etu- että takahelma
ovat kaarevia. *Semielliptisellä* kuvulla tarkoitetaan kupua, jossa vain
takahelma on kaareva. Näitä varjoja valmistettiin muutama vuosi sitten
etenkin kohderyhmänä tuoreet kelpoisuushyppääjät. Semielliptisyys on
jossakin määrin vanhentunut käsite, sillä nykyään valmistetaan paljon
täyselliptisiä varjoja, jotka on kuitenkin suunniteltu kokemattomillekin
hyppääjille ja täten puhutaan vain kokemattomille hyppääjille
soveltuvista varjoista. Tällaisia varjoja kutsutaan esim. *tapered*
varjoiksi erotuksena voimakkaasti elliptisistä varjoista. Tätä opasta
kirjoitettaessa suurin osa valmistettavista kuvuista on ei-suorakaiteen
muotoisia; jopa oppilaat hyppäävät (joskin lievästi) elliptisillä
varjoilla.

Elliptisen siiven ehkä tärkein perusominaisuus on se, että siiven
elliptisen muodon takia sen siivenkärki (kuvun reuna) on lyhyempi kuin
siiven jänne siiven keskiosassa. Kuvun lentäessä ilman läpi siivenkärki
aiheuttaa kärkipyörteen, joka aiheuttaa siipeä jarruttavaa indusoitua
vastusta. Kärkipyörrettä voidaan vähentää tekemällä suuren sivusuhteen
kupu, jossa siivenkärki suhteessa kuvun kokoon on pienempi. Elliptisellä
muodolla saadaan siivenkärki yhä pienemmäksi ja edelleen vähennettyä
kärkipyörteen (ja siten myös indusoidun vastuksen) syntymistä.
Indusoidun vastuksen vähenemisen on osatekijä sille, että elliptinen
kupu tuottaa enemmän nostetta, on herkempi ohjattava ja fleeraa
paremmin. Tähän vaikuttaa myös elliptisen kuvun parempi paineistus.

Laskuvarjoa suunniteltaessa tärkeä suunnitteluparametri on myös nosteen
keskipiste (center of lift). Jos varjo suunnitellaan siten, että nosteen
keskipiste on lähellä kuvun etureunaa, varjolla on hyvin jyrkkä
liitokulma ja kuvun paineistus on hyvin stabiili. Siirrettäessä nosteen
keskipistettä taemmas, lähemmäs jänteen keskipistettä, varjon liitokulma
pienenee (paranee), mutta samalla kuvun paineistus muuttuu
epästabiilimmaksi. Samalla, jos kuvulla on suuri siipisuhde, sen
reunatunnelit tai niiden kulmat saattavat tukahtua käännösten aikana,
koska tunneleissa ei enää riitä painetta pitämään niitä muodossa.
Elliptiset kuvut ratkaisevat myös tätä ongelmaa, sillä kun reunatunnelit
ovat keskitunneleita lyhyempiä, pysyvät ne myös paremmin
paineistettuina. Elliptiset varjot reagoivat yleensä ohjausliikkeisiin
helpommin ja ovat herkempiä ohjattavia kuin ei-elliptiset.

 Kuvun siipiprofiili  
---------------------

Kuvun profiililla (tai siipiprofiililla) tarkoitetaan kuvun
sivuprofiilia. Kuvun profiili määrää suuren osan varjon ominaisuuksista.
Tyypillisesti 7-tunneliset varjot ovat *korkeaprofiilisia*, eli kuvun
tunnelit ovat korkeampia ja niiden suuaukot isompia kuin 9-tunnelisissa
matalaprofiilisissa varjoissa. Kuvun korkeampi profiili lisää vastusta
mutta toisaalta tuottaa enemmän nostetta hitaalla ilmanopeudella.
Korkeaprofiilisilla varjoilla on yleensä paremmat ominaisuudet
lennettäessä hitaasti ja kovilla jarruilla. Myös tästä syystä
tarkkuusvarjot ovat korkeaprofiilisia 7-tunnelisia varjoja. Myös varjon
muita ominaisuuksia, kuten liitokulmaa, voidaan säädellä profiilin
muotoilulla, ja kupujen profiilit ovatkin kehittyneet varjojen
kehityksen myötä aina tarkemmiksi ja tehokkaammiksi. Uudemmissa
varjoissa olevat aerodynaamisesti tehokkaammat ja matalammat
siipiprofiilit kykenevät tuottamaan enemmän nostetta suhteessa
vastukseen, ja niinpä tehokkaampiprofiilisella varjolla voidaan lentää
suuremmalla siipikuormalla silti heikentämättä laskeutumisominaisuuksia.
Varjojen profiilien kehityksestä johtuu osaltaan se, että vanhoilla
varjoilla ei usein voida (ei kannata) lentää suurilla (&gt;1,5)
siipikuormilla, kun taas nykyaikaisille varjoille kyseiset kuormat ovat
arkipäivää.

 Muut varjojen rakenteelliset ominaisuudet  
-------------------------------------------

Nykyaikaisissa laskuvarjoissa on myös eräitä niiden suorituskykyyn ja
käyttäytymiseen vaikuttavia rakenteellisia lisäratkaisuja, jotka
lyhyesti esitellään tässä kappaleessa. Useimmiten käytössä olevien
kupujen rakenne on sellainen, että tunneli on itse asiassa tunnelipari
(9-tunnelisessa kuvussa on siis 18 tunnelia). Nykyään valmistetaan
kokeneille hyppääjille ja kilpailukäyttöön erittäin suorituskykyisiä
varjoja, joissa kuvun kukin tunneli jakaantuu kolmeen osaan. Tällaista
kuvun rakennetta kutsutaan tri-cell-rakenteeksi. Tällöin siis
esimerkiksi 7-tunnelisessa tri-cell-kuvussa onkin itse asiassa 21 ja
9-tunnelisessa 27 tunnelia. Tri-cell-rakenteen etu on pienempi
tunnelikoko ja suurempi kupua tukevien rakenteiden määrä. Näin kuvusta
saadaan kiinteämpi, ja sen siipiprofiilia voidaan tehdä ohuemmaksi.
Pienempi kupu ja ohuempi siipiprofiili vähentävät myös kuvun aiheuttamaa
ilmanvastusta ja parantavat kuvun aerodynaamisia ominaisuuksia. Kun kupu
on kiinteämpi ja aerodynaamisesti tehokkaampi, sillä voidaan lentää
suuremmalla siipikuormalla, mikä myös parantaa kuvun paineistusta.
Tri-cell-varjoissa käytetään yleensä kuvun tukevoittamiseen ristituentaa
(crossbracing). Ristituennalla tarkoitetaan tri-cell-kuvun
tunnelikolmikon reunimmaisiin tunneleihin sijoitettuja tunnelissa
poikittain kulkevia tukia. Ristitukien avulla siipi saadaan entistäkin
kiinteämmäksi, ja kupu pysyy paremmin muodossaan fleerin aikana, jolloin
kuvun tehokas pinta-ala pysyy mahdollisimman suurena. Tämä lisää fleerin
tehoa ja mahdollistaa myös suuremman siipikuorman (pienemmän kuvun)
käytön. Huonona puolena ovat suuremmat valmistuskustannukset
monimutkaisen rakenteen takia sekä suurempi pakkaustilavuus.
Ristituettuja tri-cell-varjoja ovat esimerkiksi PD Velocity, Icarus
Extreme VX/FX sekä Precision Aerodynamics Xaos 21/27.

![image](/kuvat/Tunneli-perinteinen-xbrace.jpeg)

Ilmalukoilla (airlocks) pyritään myös vaikuttamaan kuvun tukevuuteen.
Ilmalukot ovat kuvun etureunassa tunneliaukkojen suulla oleva kankainen
venttiilirakenne, joka mahdollistaa ilman pääsemisen kuvun sisään (eli
kuvun paineistumisen), mutta vaikeuttaa ilman pääsemistä kuvusta ulos,
jolloin kupu pysyy paremmin paineistettuna. Ilmalukot auttavat kuvun
pysymistä paineistettuna esim. erittäin turbulenttisissa olosuhteissa.
Ilmalukolliset kuvut säilyttävät muotonsa paremmin myös fleerin
loppuvaiheessa. Huonona puolena ovat suuremmat valmistuskustannukset ja
suurempi pakkaustilavuus. Ilmalukollisia kupuja valmistaa lähinnä
USA:lainen Big Air Sportz (Lotus, Samurai, Sensei).

 Muut laskuvarjon aerodynamiikkaan vaikuttavat tekijät  
-------------------------------------------------------

Edellisessä kappaleessa käsiteltiin muutamia kupujen rakenteellisia
asioita ja niiden vaikutuksia kuvun ominaisuuksiin. Tässä kappaleessa
käsitellään muita laskuvarjojen yleisiä teknisiä ratkaisuja ja niiden
vaikutuksia laskuvarjon aerodynamiikkaan.

Kuten edellisessä kappaleessa todettiin, suuri osa laskuvarjon
vastuksesta aiheutuu rakenteellisista ratkaisuista. Kupua
suunniteltaessa vastusta pyritään vähentämään esimerkiksi matalalla
siipiprofiililla. Laskuvarjon ilmanvastukseen vaikuttavat myös muut
järjestelmän osat, kuten esimerkiksi valjaissa olevat tekniset ratkaisut
ja itse hyppääjä. Useimmissa varjoissa on nykyään ilmanvastusta
vähentävä **tukahdutettava slider** (kill-line slider) sekä **tukahtuva
apuvarjo**. Slider voidaan tukahduttaa kill-lineilla avauksen jälkeen ja
vetää alas kantohihnojen alapäähän, jolloin sliderin kangasta on
mahdollisimman vähän ilmavirrassa lisäämässä ilmanvastusta. Lisäksi
tukahduttaminen vähentää sliderin hakkaamista punoksia vasten.
Ilmavirran aiheuttama hakkaaminen kuluttaa punoksia.

Apuvarjo tukahtuu avauksen jälkeen automaattisesti. Apuvarjon
tukahtumisella vähennetään sen aiheuttamaa vastusta ja saadaan näin kupu
pysymään paremmin muodossa, kun apuvarjo ei aiheuta vetoa yhdyspunoksen
kiinnityskohtaan. Molempia edellä mainittuja ratkaisuja käytetään
nykyisin lähes kaikissa lisenssihyppääjien käyttämissä varusteissa.

Sliderin vetäminen alas parantaa kuvun aerodynaamisia ominaisuuksia myös
antamalla kantohihnojen levitä vapaammin sivuille. Tällöin kuvun muoto
paranee, ja se lentää litteämpänä kehittäen enemmän nostetta.
Kantohihnojen leviämistä sivuille ja siten kuvun avautumista leveämmäksi
voidaan myös helpottaa löysäämällä rintahihna avauksen jälkeen.
Rintahihnan löysäämisellä ei kuitenkaan ole vaikutusta kuvun
aerodynaamisiin ominaisuuksiin vasta kuin hyvin suurilla siipikuormilla
lennettäessä ja hyvin suorituskykyisestä varjosta optimaalista
suorituskykyä haettaessa. Rintahihnan löysääminen tuo mukanaan
huomattavia riskejä, mikäli joudutaan varavarjon käyttöä vaativaan
vajaatoimintaan myöhemmässä vaiheessa hyppyä, joten rintahihnan
löysääminen ei ole suositeltavaa.

Kuvun leviämistä voidaan auttaa myös **kolmansilla viilekkeillä**
(triple risers). Kolmannet viilekkeet ovat takimmaisiin kantohihnoihin
kiinnitettävät erilliset lisäkantohihnat, joiden päässä olevan
ohjurirenkaan läpi ohjauspunos kulkee. Tällöin ohjauspunokset pääsevät
kulkemaan enemmän sivuilta ja varjon takahelma pääsee levittymään
enemmän. Kolmannet viilekkeet ovat joidenkin suosiossa, mutta
kiistatonta näyttöä niiden suorituskykyä lisäävistä ominaisuuksista ei
ole. Kolmannet viilekkeet mahdollistavat käsien sivuttaisliikkeen käytön
tasapainon hallintaan esim. laudan kanssa laskeuduttaessa, ja jotkut
skysurf-hyppääjät käyttävätkin niitä sen vuoksi. Kolmansien viilekkeiden
käyttö on viime vuosina vähentynyt merkittävästi ja nykyaikaisessa
kalustossa niitä näkee enää harvoin.

Kilpailukäyttöön sekä tehtaiden testihyppääjille on olemassa
irrotettavia avausjärjestelmiä, joita käytettäessä avausjärjestelmän
(apuvarjo, yhdyspunos sekä slider) aiheuttama vastus poistuu kokonaan.
Näiden järjestelmien yleistymistä hidastavat niiden käytön hankaluus
sekä mukanaan tuoma lisävaiva. Lisäksi järjestelmien tuoma hyöty tulee
ilmi vasta, kun varjosta osataan käyttää lähes 100 % sen
suorituskyvystä.

Suuren osan laskuvarjon vastuksesta aiheuttavat punokset. Punosten
aiheuttamaa vastusta pyritään vähentämään kehittämällä yhä ohuempia ja
samalla pienempivastuksisia punosmateriaaleja. Seuraavassa esitellään
lyhyesti tällä hetkellä käytössä olevat yleisimmät punosmateriaalit sekä
niiden ominaisuudet:

-   **Dacron**: Paksu ja kulutuskestävä punosmateriaali; yleisesti
    käytössä oppilas- sekä tandemvarjoissa.

-   **Spectra**: Yleisin punosmateriaali, (myös nimellä *Microline*) on
    kohtalaisen ohutta ja kulutusta kestävää materiaalia. Huono puoli on
    kutistuminen sliderin aiheuttaman kitkalämmön vuoksi.

-   **Vectran**: Ei kutistu ja on halkaisijaltaan hieman ohuempaa
    kuin Spectra. Huono puoli on Spectraa heikompi kulutuskestävyys ja
    se, että kuluminen ei näy niin selkeästi kuin Spectrassa.

-   **HMA**: Lyhenne sanoista High Modulus Aramide. On käytössä
    tietyissä erittäin suorituskykyisissä kupumalleissa. HMA-punos on
    halkaisijaltaan erittäin ohutta. Huono puoli on
    heikko kulutuskestävyys.

Punosten vaikutusta varjon aerodynamiikkaan ei pidä vähätellä, sillä
paljon hypätty punossetti on usein syynä varjon ominaisuuksien
heikkenemiseen. Kutistuminen tapahtuu pikkuhiljaa ja jää usein
havaitsematta, koska hyppääjä tottuu kupunsa muuttuviin ominaisuuksiin
niiden tapahtuessa vähitellen. Kuvun punokset kutistuvat voimakkaammin
reunoilta sliderin hangatessa reunimmaisia punoksia eniten. Punossetti
tulisikin vaihtaa riittävän usein.

Laskuvarjoon vaikuttavat fysikaaliset voimat ja nosteen syntyminen
==================================================================

<span>2</span>

Laskuvarjoon vaikuttaa useita erilaisia fysikaalisia voimia, jotka
määräävät sen käyttäytymisen. Nämä voimat määräävät varjon lentosuunnan
sekä etenemisnopeuden. Hyppääjä voi tietyssä määrin hetkellisesti
vaikuttaa varjoon vaikuttaviin voimiin ja ennen kaikkea niiden suuntaan,
mutta fysiikan peruslakeja ei hyppääjä (valitettavasti) voi kumota.

![image](/kuvat/Voimakuvio.jpeg)

Kuten aikaisemmin on todettu, laskuvarjoa jarruttava voima on
**vastus**. Laskuvarjon **kokonaisvastus** (drag) koostuu
varjojärjestelmän ilmanvastuksesta, muotovastuksesta sekä indusoidusta
vastuksesta. Vastusta voidaan vähentää huomattavasti erilaisilla
teknisillä ratkaisuilla, mutta kokonaan vastusta ei järjestelmästä voida
eliminoida. Lentolaitteissa eteenpäin vievää voimaa kutsutaan
työntövoimaksi. Lentokoneessa työntövoima saadaan aikaan moottoreilla.
Koska laskuvarjossa ei ole moottoreita, ilmanopeus ja **noste** (lift)
muodostuvat laskuvarjon liitokulman (taittaa ilmaa) ja
laskuvarjojärjestelmään (sekä sen alla roikkuvaan hyppääjään)
vaikuttavan **maan vetovoiman** (gravity) avulla. Näin aikaansaadaan
myös vastuksen kumoamiseen tarvittavaa **työntövoimaa** (thrust) nosteen
eteenpäin suuntautuvan komponentin ja maan vetovoiman alaspäin
suuntautuvan voiman resultanttina. Laskuvarjon ollessa stabiilissa
lentotilassa (eli sillä ei ole kiihtyvyyttä mihinkään suuntaan) on
näiden voimien summa nolla. Nosteen voidaan myös ajatella syntyvän
aerodynaamisena nosteena Bernoullin lain mukaisesti siipiprofiilin
aiheuttaessa paine-eron siiven ylä- ja alapuolille virtauksien
nopeuserojen tuloksena (yläpinnalla alipaine).

Mitä enemmän laskuvarjon alle laitetaan massaa (eli siis lisätään maan
painovoimaa), sitä enemmän varjolle kehittyy myös ilmanopeutta. Mitä
enemmän varjolla on ilmanopeutta, sitä enemmän se muodostaa nostetta.
Painon määrää laskuvarjon alla kuvataan **siipikuormalla**. Ajateltaessa
siipikuormaa kuvitellaan usein, että siipikuorma on vakio lentotilasta
riippumatta. Näin ei kuitenkaan ole. Radikaali käännös lisää
hetkellisesti siipikuormaa johtuen keskipakoisvoimasta. Ajatellaan
vaikkapa narun päässä pyörivää painoa: mitä nopeammin paino pyörii, sitä
suurempi jännitys narussa tarvitaan, jotta paino pysyy radallaan. Sama
voima vaikuttaa myös hyppääjään voimakkaassa käännöksessä tai
jarrutuksessa. Voimakkaan käännöksen aikana hyppääjä heilahtaa
voimakkaasti kuvun sivulle ja aiheuttaa keskipakoisvoiman ansiosta
hetkellistä siipikuorman kasvua varjossa. Tiettyyn rajaan asti voidaan
ajatella, että suurempi paino laskuvarjon alla lisää varjon teoreettista
suorituskykyä, koska varjon kehittämä fysikaalinen noste lisääntyy
neliön suhteessa sen nopeuteen. Käytännössä siis 60 km/h kulkeva varjo
kehittää neljä kertaa enemmän nostetta, sekä myös vastusta,kuin 30 km/h
kulkeva varjo. Tästä syystä pienillä kuvuilla hypättäessä voidaan
käyttää isompaa siipikuormaa. Kuitenkin kaikella tällä nopeuden
lisäämisellä on haittapuolensa, joita käsitellään myöhemmin puhuttaessa
varjon lentämisestä ja eri siipikuormista.

 Laskuvarjon liitokulma ja siihen vaikuttavat tekijät  
------------------------------------------------------

Laskuvarjon punokset pitenevät punosryhmittäin (A B C- ja D-punokset)
takahelmaa kohti. Tällä punostrimmillä (rigging angle) kupu saadaan
lentämään tietyssä kulmassa. Tätä horisontin ja kuvun jänteen välistä
kulmaa kutsutaan kuvun **asetuskulmaksi** (angle of incidence). Varjon
asetuskulmaa voidaan lennettäessä muuttaa (jyrkentää tai loiventaa) vain
kantohihnoista alas vetämällä. Etummaisista kantohihnoista vetämällä
asetuskulma suurenee ja takimmaisista pienenee. Asetuskulma asettaa
siipiprofiilin jänteen tiettyyn kulmaan ilmavirran (relative wind)
kanssa, ja tätä kulmaa kutsutaan **kohtauskulmaksi** (angle of attack).

![image](/kuvat/Laskuvarjon_kulmat.png)

Kohtauskulma on kuvun jänteen ja siihen osuvan ilmavirran välinen kulma.
Laskuvarjon kohtauskulmaa voidaan muuttaa joko jarruttamalla varjoa tai
siirtämällä painopisteen sijaintia kuvun alapuolella.

![image](/kuvat/Kohtauskulma.png)

Kohtauskulmaa voi muuttaa myös nopeilla ohjausliikkeillä, joko jarruja
tai kantohihnoja käyttäen. Nopea ohjausliike aiheuttaa varjon
liikesuunnan nopean muuttumisen. Punoksien päässä oleva hyppääjä ei
kuitenkaan liikemomenttinsa vuoksi voi seurata muutosta välittömästi,
vaan saa aikaan heiluriliikkeen. Kun painopiste siirtyy kuvun alla
eteenpäin (nopea jarrutus tai veto takimmaisista kantohihnoista),
kohtauskulma suurenee ja varjo fleeraa. Kun painopiste siirtyy
taaksepäin (nopea jarrujen vapautus, nopea veto etummaisista
kantohihnoista), varjo syöksähtää eteen- ja alaspäin. Vastaavat ilmiöt
toteutuvat myös käyttämällä vain toisen puolen jarrua/kantohihnoja.
Tällöin painopiste heilahtaa eteen/taakse suunnan lisäksi myös sivulle
aiheuttaen kuvun kallistumisen ja kääntymisen.

**Liitokulma** (glide angle, glide slope) on varjon lentoradan ja
horisontin välinen kulma. Se määrittää varjon liitosuhteen, eli sen,
kuinka paljon varjo lentää eteenpäin suhteessa menetettyyn korkeuteen.
Eri lentotiloissa varjojen liitosuhteet vaihtelevat noin 2:1 ja 3:1
välillä. Tarkkoja liitokulmia ei ole valmistajilta saatavissa
mittaamisvaikeuksien ja asiaan vaikuttavien muuttujien suuren määrän
vuoksi.

 Varjon sakkaaminen  
--------------------

Yleinen käsitys on, että laskuvarjo sakkaa vain, kun jarrutusta lisätään
yli sakkauspisteen. Varjo voi kuitenkin sakata millä tahansa
ilmanopeudella lennettäessä. Varjon sakkaaminen tapahtuu, kun
kohtauskulma muuttuu yli sen kriittisen kulman, jonka jälkeen varjo ei
enää tuota nostetta. Tällöin ilmavirtaus irtoaa sen yläpinnalta ja kupu
tukahtuu. Sakkausnopeutta kasvattavat (eli sakkausriskiä lisäävät)
varjon siipikuorman lisääminen, G-voimat (esim. swoopissa) ja korkeus
(ilman tiheys). Varjolla on erotettavissa kaksi eri tapaa sakata:
**hidas sakkaaminen** (braked stall) ja **nopea sakkaaminen** (dynamic
stall).

Hidas sakkaus tapahtuu, kun jarrutusta lisätään (jarruista tai
takakantohihnoista) yli sakkauspisteen. Kun jarrutusta lisätään
hitaasti, ilmanopeus pienenee ja ilmavirran kohdatessa kuvun jyrkästi
sen alapuolelta kohtauskulma kasvaa. Kohtauskulman ollessa 90 astetta
varjolla ei ole ilmanopeutta, ja se vajoaa pystysuoraan alaspäin eikä
siten voi kehittää nostetta. Varjo on tällöin sakkaustilassa.
Käytännössä varjo sakkaa jo pienemmällä kohtauskulmalla, kun ilmavirtaus
tulee suunnasta, josta tunnelit eivät pysy paineistettuina. Tällöin
varjo tyhjentyy ilmasta, kaatuu taakse ja alkaa vajota nopeasti.

Nopea sakkaus tapahtuu, kun suurella ilmanopeudella lentävän varjon
kohtauskulmaa lisätään nopealla ja voimakkaalla vedolla toisesta (toinen
puoli sakkaa) tai molemmista (koko varjo sakkaa) takakantohihnoista.
Tällöin varjo ei ehdi reagoida tapahtuneeseen siiven suunnan muutokseen
heilauttamalla hyppääjää eteenpäin kuvun alla, vaan sakkaa yllättäen.
Tätä on varottava erityisesti vauhditetuissa laskeutumisissa lähellä
maata, kun G-voima vielä nostaa sakkausnopeutta. Jos joudut oikaisemaan
varjon syöksyn, älä koskaan tee sitä kantohihnoja käyttäen, vaan
jarruilla. Jarruilla oikaistaessa varjo ehtii todennäköisemmin reagoida
ja heilauttaa kohtauskulmaa lisättäessä hyppääjän kuvun etupuolelle kuin
takakantohihnoista vetämällä.

Ilmakehän fysikaalisten ominaisuuksien vaikutukset laskuvarjon suorituskykyyn 
=============================================================================

<span>2</span>

Jotta hyppääjä voisi ymmärtää, miten laskuvarjo toimii erilaisissa
olosuhteissa, tulee hänen myös perehtyä siihen väliaineeseen, jossa
varjo lentää, eli ilmaan. Koska varjon ympärillä virtaavan ilman
ominaisuudet vaihtelevat olosuhteista riippuen, vaihtelee varjon
suorituskyky erilaisissa ympäristöissä. Nämä muuttujat voi karkeasti
jakaa kahteen ryhmään: säätila ja ilman fysikaaliset ominaisuudet.

 Säätilan vaikutukset  
----------------------

Tuulen vaikutuksesta varjolla lentämiseen ja uloshyppypaikan
määrittämiseen puhutaan enemmän myöhemmin. Huomattavin ilmakehän
fysikaalinen ilmiö laskuvarjon lentämisen kannalta on turbulenssi.

Turbulenssia eli ilman pyörteitä syntyy seuraavilla tavoilla:

1.  Ilmavirran kohdatessa mekaanisen esteen (esimerkiksi toisen kuvun
    jättämä turbulenssi, rakennus, mäki tai metsän reuna)
    syntyy turbulenssia. Maanpinnan epätasaisuuksien tai rakennusten
    aiheuttama turbulenssi voi ulottua voimakkaalla tuulella sen
    aiheuttaneesta esteestä kymmenistä aina satojen metrien päähän.
    Hyvänä nyrkkisääntönä voidaan pitää sitä, että pyörteet voivat
    ulottua ainakin 10 kertaa esteen korkeuden etäisyydelle siitä.

2.  Varjon lentäessä ilmassa kuvun jättämät pyörteet ulottuvat kymmeniä
    metrejä kuvun taakse. Kannattaa joskus suunnitellusti lentää
    korkealla toisen varjon perässä ja seurata, kuinka se vaikuttaa
    varjon käyttäytymiseen. Älä kuitenkaan laskeudu suoraan toisen
    hyppääjän perässä. Toisaalta, jos aiot tehdä swooppilaskun, huomioi
    jälkeesi tulevat äläkä ota vauhtia juuri toisten varjojen edessä.

3.  Eri ominaisuuksia omaavien ilmamassojen (termiikki) tai
    -virtausten (kerrostuulet) rajapinnoilla syntyy turbulenssia. Lämmin
    ilma pyrkii nousemaan ylöspäin ja paikalle virtaa viileämpää ilmaa
    sitä korvaamaan. Paikallisesti ilmavirtausten suunnat voivat
    vaihdella suuresti, etenkin eri lämpiämisominaisuuksia omaavien
    alustojen raja-alueilla. Erityisesti keväisin maaston ja ilman
    lämpötilaerot voivat olla erittäin suuria: asfalttiplatta, metsä ja
    lumihanki lämmittävät aurinkoisella säällä ilmaa
    erittäin epätasaisesti. Myös kesällä viileän veden ja lämpimän
    hiekkarannan lämpötilaero aiheuttaa ilman epästabiiliutta.
    Ukkospilvissä ja niiden lähistöllä ilmavirtaukset voivat olla
    erittäin voimakkaita ja tuuli erittäin puuskaista. Älä siis koskaan
    hyppää ukkospilveen tai sellaisen ollessa lähellä hyppypaikkaa.

Turbulenssin koko voi vaihdella senttimetreistä kymmeniin metreihin ja
voimakkuus heikoista ja huomaamattomista aina koko varjon tukahduttaviin
asti. Turbulenssi vaikuttaa varjoon niin, että lentäminen tuntuu
”pomppuisalta”. Reunatunnelit voivat tukahtua, tai ääritilanteessa koko
kupu voi tyhjentyä ilmasta. Kupu tyhjenee, kun ilmavirta kohtaa kuvun
sellaisesta suunnasta, että ilmavirran kuvun sisään ohjaava patopiste
siirtyy kuvun suuaukkojen ylä- tai alapuolelle ja ilmavirta alkaakin
virrata kuvusta ulos. Varjo alkaa lentää uudelleen vasta kun kupuun
kohdistuva ilmavirta tulee oikeasta suunnasta. Nykyisillä varjoilla
kannattaa turbulenttisessa kelissä lentää täydessä liidossa, jolloin
tunneleissa on mahdollisimman suuri paine. Nopeita ja voimakkaita
ohjausliikkeitä tulee välttää. Älä ota etummaisista vauhtia
laskeutumiseen turbulenttisella kelillä. Vaikka näin saavutettu vauhti
nostaakin kuvun sisäistä painetta, saattaa vauhdinottohetkellä kupuun
kohdistuva ilmavirta turbulenssin vuoksi tulla väärästä suunnasta ja
varjo voi tukahtua matalalla.

 Ilmanpaine  
------------

Merenpinnan tasolla ilmanpaine on keskimäärin 1013 mbar. Ylöspäin
mentäessä ilmanpaine laskee siten, että 600 metrissä se on noin 93%,
4000 metrissä noin 60% ja 6000 metrissä noin puolet alkuperäisestä.
Sääilmiöiden ääripäissä ilmanpaine voi matalimmillaan meren pinnan
tasolla olla noin 950 mbar ja korkeimmillaan 1040 mbar, mikä vastaa n.
450 metrin korkeuseroa. Tämän voit havaita maanpinnalla myös
korkeusmittarissa eri päivien välillä tapahtuvina muutoksina. Mitä
korkeampi ilmanpaine on, sitä tiheämpää ilma on ja sitä paremmin se
kantaa.

 Ilman tiheys  
--------------

Ilman tiheys, tai siitä laskettava tiheyskorkeus, on käyttökelpoisin
suure mietittäessä erilaisten olosuhteiden vaikutusta varjon
suorituskykyyn. Tiheyskorkeutta verrataan standardiolosuhteisiin, joissa
ilma ei sisällä kosteutta, vallitseva ilmanpaine on 1013 mbar, lämpötila
+15 °C ja ilman tiheys 1,225 kg/m³. Ilman tiheys pienenee korkeuden
lisääntyessä niin, että 600 metrissä se on noin 94 %, 4000 metrissä 66 %
ja 6000 metrissä noin 58 % verrattuna ilman tiheyteen meren pinnan
tasolla. Mitä harvempaa ilma on, sitä huonommin se kantaa.

 Ilman lämpötila  
-----------------

Lämpenevä ilma pyrkii laajenemaan, jolloin ilmanpaine nousee. Lämpenevän
ilman päästessä vapaasti laajenemaan sen tiheys samalla laskee. Kylmä
ilma on siis tiheämpää kuin lämmin, ja se kantaa paremmin. Ilman
lämmetessä se pyrkii nousemaan, mikä ilmenee termiikkeinä ja pyörteinä.

 Ilman kosteus  
---------------

Koska höyrystynyt vesi on kevyempää kuin kuiva ilma, pienenee ilman
tiheys kosteuden lisääntyessä. Kuiva ilma on tiheämpää kuin kostea, ja
se kantaa paremmin.

 Tiheyskorkeuden vaikutus varjon käyttäytymiseen  
-------------------------------------------------

Mitä pienempi tiheyskorkeus on (eli mitä suurempi on ilman tiheys), sitä
tehokkaammin varjo lentää, sitä paremmin se fleeraa, sitä nopeammin se
oikaisee käännöksen ja palaa itsestään vakaaseen lentotilaan.
Tiheyskorkeus vaihtelee edellä mainittujen asioiden vaikutuksesta ja
vaikuttaa varjon lentämiseen; äärioloissa jopa varjon valintaan
(laskeutumisalue korkealla). Tiheyskorkeuden vaikutusta voidaan valottaa
seuraavalla esimerkillä. Verrataan kahta erilaista päivää samassa
paikassa sijaitsevalla laskeutumisalueella:

1.  Kuuma (+35 °C), kostea (lähes 100 % suhteellinen
    ilmankosteus, ukkoskuuroja) kesäpäivä ja matala (980 mbar)
    ilmanpaine. Laskemalla ilman tiheydeksi saadaan 1,11 kg/m³. Tämä
    vastaa ilman tiheyttä n. 1050 metrissä.

2.  Viileä (+2 °C), kuiva (ilmankosteus 25 %) kevätpäivä ja korkea
    (1040 mbar) ilmanpaine. Johtuen ilman viileydestä ja kuivuudesta
    ilman tiheys (1,31 kg/m³) vastaa ilman tiheyttä noin 700 metrissä.

Kahden päivän välinen ero tiheyskorkeudessa voi ääritapauksissa vastata
jopa 2000 metrin eroa laskeutumisalueen korkeudessa. Tätä voidaan
verrata varjon ominaisuuksien (vajoamisnopeus, fleeri, sakkaaminen)
kannalta laskeutumiseen 120 neliöjalan varjolla 135 neliöjalkaisen
varjon sijasta. Jos tarkoituksena on ottaa vauhtia laskeutumiseen, voi
vauhdinoton aloituspiste olla lämpimällä ja kostealla ilmalla kymmeniä
metrejä ja fleerin aloituskorkeus metrejä korkeammalla kuin viileällä ja
kuivalla ilmalla. Tämän asian huomioimatta jättäminen voi erityisesti
nopeita laskeutumisia tehtäessä johtaa vakavaan vaaratilanteeseen tai
loukkaantumiseen. Erityisesti mentäessä uudelle hyppypaikalle, joka
sijaitsee eri korkeudessa ja eri ilmastossa totuttuun verrattuna,
kannattaa asiaa miettiä etukäteen.

Siipikuorma ja varjojen luokittelu
==================================

<span>2</span>

Siipikuorma ilmaisee, miten paljon painoa kuvulla on kannatettavanaan
sen pinta-alaan nähden. Siipikuorma ilmaistaan yleensä nauloina (1 lbs =
0,454 kg) neliöjalkaa (1 ft² = 0,093 m²) kohti. Oman siipikuormasi saat,
kun punnitset itsesi hyppyvarusteet ja varjokokonaisuus ylläsi
(exit-paino), kerrot painon 2,2:lla (lbs/kg) ja sen jälkeen jaat saamasi
luvun varjosi pinta-alalla neliöjaloissa.

 

:   \
    *Esim. 85 kg:n exit-paino, 150 ft² varjolla: 85 kg \* 2,2 (lbs/kg) =
    187 (lbs) ja 187 (lbs) / 150 (ft²) = 1,25 (lbs/ft²)*\

Muista, että siipikuorma ei ole tarkka vertailuarvo kahden eri varjon
suorituskyvyn välillä. Erityyppisillä ja -kokoisilla varjoilla saadaan
samalla siipikuormalla erilainen suorituskyky. Varjot on suunniteltu
toimimaan jollakin siipikuormavälillä, ja yli- tai alikuormaaminen
huonontaa aina joitain ominaisuuksia. Joillakin varjoilla voidaan lentää
hyvinkin suurella siipikuormavälillä, toisilla järkevä toiminta-alue on
pienempi.

Samantyyppisen varjon aerodynaaminen tehokkuus samalla siipikuormalla
huononee varjon koon pienentyessä (esim. saumojen osuus pinta-alasta
kasvaa). Samoin varjon herkkyys ja aggressiivisuus kasvavat mm.
lyhyempien punosten aiheuttaman nopeamman reagoinnin vuoksi. Tämän
vuoksi samaa suorituskykyä ja ohjaustuntuma varten kevyen hyppääjän
kannattaa lentää hieman pienemmällä siipikuormalla kuin painavan.
Esimerkiksi eri painoiset muuten samoista lähtökohdista ensimmäistä
varjoaan valitsevat hyppääjät voivat päätyä eri siipikuormiin, jotta
varjojen lento-ominaisuudet olisivat samantyyppiset.

Seuraavassa on varjojen suorituskykyikkunoita. Optimaalinen käyttöalue
on välin keskivaiheilla. Lista on vain suuntaa antava.

-   oppilasvarjot (Navigator, Skymaster) 0,5 – 1,0

-   tarkkuusvarjot (Parafoil, Classic, Opus) 0,5 – 0,8

-   F-111-varjot (PD9-cell, Silhouette, Fury) 0,7 – 1,1

-   yleisvarjot (Sabre, Sabre2, Hornet, Triathlon, Spectre,
    Pilot, Safire) 0,9 – 1,5

-   I sukupolven elliptiset (Stiletto, Contrail, Springo) 1,3 – 1,7

-   II sukupolven elliptiset (Crossfire, Katana, Vengeance) 1,5 – 2,0

-   cross-brace-rakenteiset (FX, VX, Velocity, Xaos, Sensei) 1,8 – 2,5

Seuraavassa luokittelussa varjot ja siipikuormat on jaettu kuuteen
ryhmään, jotka kuvaavat varjojen suorituskykyeroja ja niiden
lento-ominaisuuksia eri rakenne- ja siipikuormaluokissa. Mieti varjoa
valitessasi minkä luokan varjolla haluat hypätä ja miksi.

**Luokka 1, oppilasvarjot ja tarkkuushyppääminen 0,5 – 0,7 lbs/ft²**

Tyypillisiä varjoja ovat oppilasvarjot, tarkkuusvarjot ja muut 7- tai
9-tunneliset korkeasiipiprofiiliset F-111-kankaasta valmistetut varjot
kokoluokassa &gt; 200 ft². Näillä siipikuormilla hypätään pääasiassa
oppilasvarjoilla. Myös jos olet iäkäs tai epävarma kyvyistäsi, voit
valita varjon ja siipikuorman tästä luokasta. Varjo kääntyy hitaasti ja
menettää käännöksissä vähän korkeutta. Lähestymiset ja laskeutumiset voi
tehdä tarkasti ja jopa voimakkaassa jarrutustilassa turvallisesti.
Näillä varjoilla ja siipikuormilla ei kannata hypätä yli 8 m/s tuulilla,
sillä turbulenssi voi olla vaarallinen, eikä varjon ilmanopeus riitä
kumoamaan tuulta.

**Luokka 2, rauhallinen 0,8 – 1,0 lbs/ft²**

Tyypillisiä varjoja ovat luokan 1 varjot hieman raskaammin kuormattuina
tai nollakankaasta valmistetut 7- tai 9-tunneliset suorakaiteen
muotoiset tai *lievästi elliptiset* varjot kevyesti kuormattuina.
Kyseessä on edelleen varsin rauhallisesti käyttäytyvä laskuvarjo. Tämän
luokan varjot sopivat edistyneille oppilaille, tai
kelpoisuushyppääjille, jotka haluavat pelata varman päälle, sekä esim.
näytöshypyille vaikeisiin paikkoihin. Kovat tuulet ja turbulenssi
vaikuttavat näihin varjoihin edelleen selvästi enemmän kuin suuremmilla
siipikuormilla hypättäviin. Varjo ohjautuu rauhallisesti ja
laskeutumiset ovat varsin turvallisia huonollakin
laskeutumistekniikalla. Kuitenkin matalalla suoritetut jyrkät käännökset
kannattaa jättää tekemättä, koska vauhti ja vajoamisnopeus kasvavat
käännöksissä selvästi nopeammin kuin luokan 1 varjoilla.

**Luokka 3, keskialue 1,1 – 1,3 lbs/ft²**

Tyypillisiä varjoja ovat nollakankaiset 7- tai 9-tunneliset suorakaiteen
muotoiset tai lievästi elliptiset yleisvarjot kuormattuina niiden
optimitoiminta-alueelle. Tätä aluetta voi hyvin käyttää vertailupohjana.
Siipikuormaa on tarpeeksi, jotta vauhtia riittää hauskanpitoon, mutta
toisaalta tuore kelpoisuushyppääjä pystyy yleensä hallitsemaan varjoa
ensimmäisenä varjonaan, kun asennoituu varjon suorituskykyyn oikein.
Silti suorituskykyä riittää niin paljon, ettei vaihtotarvetta tule ennen
kuin useiden satojen hyppyjen jälkeen, jos silloinkaan. Tällä
siipikuorma-alueella on kuitenkin jo oltava tarkkana vaikka korjausvaraa
onkin vielä jonkin verran. Suurin osa maailmassa myytävistä varjoista
kuuluu tähän käyttöluokkaan. Tuuli-olosuhteet eivät ole enää ongelma,
mikäli toimitaan SIL:n toiminnallisten ohjeiden rajoissa (maksimi 11
m/s). Suomen Ilmailuliitto ry on asettanut A- ja B-lisenssihyppääjille
siipikuorman ylärajaksi 1,34 lbs/ft² sekä listannut myös kyseisten
hyppääjien käyttöön hyväksytyt päävarjotyypit.

**Luokka 4, nopeat varjot 1,4 – 1,7 lbs/ft²**

Tyypillisiä varjoja ovat nollakankaiset 9-tunneliset suorakaiteen
muotoiset tai lievästi elliptiset varjot kuormattuina niiden
toiminta-alueen ylärajoille tai *elliptiset varjot* suorituskykynsä
optimialueella. Tämän luokan varjot ovat erittäin suorituskykyisiä.
Samalla siirrytään selkeästi vaarallisemmalle siipikuorma-alueelle. Niin
kääntymisnopeus, korkeuden menetys käännöksessä kuin ilmanopeuskin ovat
huomattavasti suuremmat kuin luokassa 3. Varjoa on aktiivisesti
lennettävä koko laskeutumisen ajan. Tarvittavat ohjausliikkeet ovat
selkeästi pienempiä kuin aiemmissa luokissa ja sakkaaminen saattaa
tapahtua rajusti ja yllättäen. Tällä siipikuormalla lennettävän
laskuvarjon hallintaan tarvitaan jo selkeästi enemmän kokemusta ja
taitoa. Hyppääminen tämän ja seuraavien luokkien varjoilla vaatii hyvää
rutiinitasoa varjon lentämisessä ja paljon (&gt;100) hyppyjä vuodessa
ollakseen turvallista. Tuntuman varjoon on oltava hyvä, ja jokainen
liike on suunniteltava hyvissä ajoin etukäteen, koska asiat tapahtuvat
nopeasti. Tuulisissa olosuhteissa turbulenssin vaikutukset ovat
vähäisempiä, mutta jos jotain kuitenkin tapahtuu, ovat vajaatoiminnot
rajuja. Tämä pätee kaikkeen muuhunkin; mihin tahansa törmäät, vauhtia on
enemmän. Muista, että liike-energiasi kasvaa nopeuden neliössä. Tässä
luokassa epätasainen maasto ja tiukat laskeutumisalueet ovat jo
ongelmallisia, koska vauhtia ei saa pysäytettyä nopeasti.

**Luokka 5, erittäin nopeat varjot 1,8 – 2,0 lbs/ft²**

Tyypillisiä varjoja ovat uudet suorituskykyisimmät 9-tunneliset
tehokasprofiiliset elliptiset varjot, joissa on sovellettu
ilmalukkotekniikkaa tai kuvun etureuna on osittain suljettu sekä
ristituetut varjot. Jos kuulut niihin, jotka haluavat lentää tämän
luokan varjolla, harkitse tarkkaan mitä olet tekemässä. Varjo lentää
todella lujaa ja reagoi erittäin nopeasti ohjausliikkeisiin ja
painopisteen muutoksiin valjaissa. Sakkaukset ovat rajuja ja voivat
tapahtua yllättäen. Samalla on usein menetetty suorituskykyä hidaslento-
ja avausominaisuuksista. Erehtymisiin ei juuri ole varaa, ja jos virhe
sattuu, lentää varjo nopeuksilla, joilla se merkitsee todennäköisesti
loukkaantumista. Monet tällaisilla varjoilla hyppäävät eivät käytä
niiden suorituskyvystä kuin murto-osan. Lähes sama suorituskyky ja
fleerit laskeutumisissa olisivat saavutettavissa luokan 4 varjoilla
hyödyntämällä niiden tarjoamat lento-ominaisuudet tehokkaammin. Silti
tuolloin olisi huomattavasti enemmän varaa virheille, ja muita
ominaisuuksia olisi uhrattu vähemmän vauhdin kustannuksella. Älä siirry
luokan 4 varjosta tähän luokkaan ennen satojen hyppyjen kokemusta
edellisen luokan varjolla.

**Luokka 6, kilpailuluokan varjot &gt;2,0 lbs/ft²**

Tyypillisiä varjoja ovat ristituetut ja muut erittäin ohuen
siipiprofiilin kuvut raskaasti kuormattuina. Yleisvarjoksi on harvoin
syytä valita tämän luokan varjoa. Yleisesti ottaen vauhti saadaan muiden
varjolle tärkeiden ominaisuuksien (avaukset, sakkausominaisuudet,
hidaslento) kustannuksella. Jos kuitenkin harrastat pääasiassa nopeita
laskeutumisia, hyppäät paljon, olet valmis keskittymään varjolla
lentämiseen ja sen määrätietoiseen harjoitteluun ja sinulla on riittävä
kokemus edellisten luokkien varjoista, on näillä varjoilla hyppääminen
järkevää. Varaa virheisiin ei ole, ja laskeutuminen pienelle alueelle on
yleensä erittäin vaativaa. Kisahyppääjät käyttävät yleensä kahta
erikokoista varjoa eri lajeihin. Nopeuskilpailuissa lennetään pienellä
varjolla ja suurella siipikuormalla, jolloin ilmanvastus saadaan
pieneksi. Pituus- ja tarkkuuskilpailuissa käytetään selvästi isompia
varjoja ja kompensoidaan siipikuorman pienenemistä lisäpainoilla. Tämä
siksi, että samalla siipikuormalla lennettäessä kahdesta samanlaisesta
varjosta isompi on aerodynaamisesti tehokkaampi, tuottaa enemmän
nostetta hitaassa vauhdissa ja mahdollistaa siten pidemmät fleerit.

Varjon valinta
==============

<span>2</span>

Kun valitset itsellesi laskuvarjoa, vertaa mielikuvaasi sinulle jo
tutuista malleista ja kokoluokista. Mieti, mitä ominaisuuksia varjoltasi
haluat. Haluatko päästä lujaa vai hiljaa? Hidas kupu antaa enemmän
anteeksi kuin nopea. Vai haluatko pehmeän avauksen ja varmuuden siitä,
että pystyt laskeutumaan turvallisesti pienellekin
varalaskeutumisalueelle?

Pelkkiä valmistajien siipikuormataulukoita ei kannata tuijottaa, koska
oma kokemustasosi ratkaisee. Kannattaa myös pyrkiä hyppäämään koehyppyjä
useilla erityyppisillä varjoilla ja keskustella esim. kerhon
turvallisuuspäällikön, koulutuspäällikön, kalustopäällikön tai
hyppymestarien kanssa ennen hankintapäätöksen tekemistä. Kannattaa kysyä
kokeneemmilta hyppääjiltä heidän arviotaan siitä, ovatko laskeutumisesi
ja kuvunkäsittelytaitosi sillä tasolla, että vaihtamista pienempään tai
tehokkaampaan varjoon kannattaa harkita. Ota kuitenkin huomioon, että
jokaisella on kokemukseensa perustuva näkemys eri varjoista. Se, mikä
toiselle on hidas, saattaa olla toiselle nopea ja suorituskykyinen.

Jos päätät vaihtaa varjosi pienempään, mieti miksi haluat sen tehdä.
Haluatko lisää vauhtia, pidempiä fleerejä vai suurempaa käännösnopeutta?
Vai haluatko ehkä useampaa ominaisuutta yhdessä? Eri varjoilla on
erilaisia ominaisuuksia, joten kannattaa ottaa niistä selvää, eikä vain
miettiä varjon kokoa ja siipikuormaa. Muista myös pienemmän varjon
haittavaikutukset: suurempi sakkausnopeus, anteeksiantamattomuus virheen
sattuessa, suurempi vauhti jos (kun) virhe tulee, ongelmat pienien
varalaskeutumispaikkojen kanssa, sopivuus omaan hyppylajiin jne.

Mieti siis pienempään varjoon vaihtamista harkitessasi seuraavia
vaihtoehtoja:

-   Ottaisitko sittenkin harjoittelemalla lisää tehoja ja vauhtia irti
    vanhasta varjostasi?

-   Vaihdatko samankokoiseen, mutta erimalliseen kupuun?

-   Haluatko vauhtia suuremman siipikuorman avulla?

Liian pienellä ja suorituskykyisellä kuvulla ei voi eikä kannata yrittää
kompensoida puutteellisia kuvunkäsittelytaitoja. Varsinkin ensimmäisellä
omalla varjolla kannattaa hypätä useita satoja hyppyjä, jolloin oppii
oikeasti hallitsemaan varjoaan erilaisissa paikoissa ja olosuhteissa.
Se, että saa C-lisenssin ja saa hypätä periaatteessa millä tahansa
varjolla, ei todellakaan tarkoita sitä, että pitää ostaa pienempi varjo.
Vasta sitten, kun ensimmäisen varjon kaikki resurssit on saatu käyttöön,
kannattaa pienempään vaihtamista harkita, jos todella haluaa lisää
vauhtia. Tällöin valmiiksi kerätyt taidot auttavat uuden varjon
lentämisen opettelussa, eikä niitä tarvitse opetella alusta alkaen
nopeammalla varjolla.

 Lajien asettamat vaatimukset varjon valintaan  
-----------------------------------------------

Eri hyppylajit vaativat myös varjoilta erilaisia ominaisuuksia, vaikka
periaatteessa tavallisella yleisvarjolla voi hypätä lähes lajia kuin
lajia. Seuraavista suosituksista huolimatta erityisen tärkeää on, että
tunnet sen varjon, jolla hyppäät, ja tiedät, miten se käyttäytyy
avauksissa. Tarkempia kyseisten lajien varjokalustolle asettamia
vaatimuksia löydät kunkin lajin erityisoppaasta. Seuraavassa
esimerkkejä:

**Kuvaushypyillä** on tärkeää, että varjo avautuu mahdollisimman
pehmeästi ja yllätyksettömästi joka avauksessa. Kamerakypärän kanssa
hyppäävän kannattaakin valita konservatiivinen varjo, jolloin
mahdolliset vajaatoiminnat eivät ole niin radikaaleja ja kamerakypärän
kanssa toimimiseen jää enemmän pelivaraa.

**Liitohypyillä** todennäköisin vajaatoiminta on kierteet. Tämän vuoksi
varjon tulisi olla rauhallinen ja siipikuorman kohtuullinen, jolloin
kierteet eivät välttämättä johda rajuun pyörimiseen ja varavarjon
käyttöön. Avauksen aikana ei ole mahdollista estää kierteen syntymistä,
koska käsisiivet rajoittavat käsien käyttöä (nostamista kantohihnoille).
Lisäksi käsien ja jalkojen vapauttaminen siivistä avauksen jälkeen
vaatii hieman voimistelua, jolloin painopisteen muutoksesta herkästi
ohjautuva varjo ei ole hyvä vaihtoehto. Nykyisien erittäin tehokkaiden
liitopukujen myötä ongelmia ovat alkaneet aiheuttaa myös erittäin suuren
siipien koon ja pienen kuvun yhdistelmät. Liitopuvun suuri
siipipinta-ala aiheuttaa suuren turbulenssikuplan hyppääjän taakse. Tämä
yhdistettynä erittäin pieneen varjoon jossa on lyhyet punokset, voi
aiheuttaa tilanteen jossa varjo imeytyy avauksessa turbulenssikuplaan.
SIL suosittelee liitopuvulla hypättäessä käytettäväksi A- ja
B-lisenssihyppääjille soveltuvaa varjoa.

**Skysurf-hypyille** pätevät käytännössä samat suositukset kuin
liitohypyillekin. Erityisesti aloittelevalle skysurf-hyppääjälle laudan
kanssa hyppääminen voi aiheuttaa avausasentoon epäsymmetrisyyttä.
Ongelman tullen on lisäksi enemmän tekemistä ylimääräisten
toimenpiteiden vuoksi.

**Näytöshypylle** kannattaa valita aina tuttu varjo, mieluummin liian
suuri kuin pieni. Näytöshypyillä alastuloalueet ovat yleensä pieniä ja
hyppääjän täytyy tarvittaessa osata tehdä hyvinkin lyhyt
loppulähestyminen ja fleeri. Myös muualle kuin varsinaiselle
alastuloalueelle laskeutuminen täytyy ottaa huomioon.

Kaikenlaisilla **kisahypyillä** rajoituksia asettaa usein rajallinen
laskeutumisalue. Varjo kannattaa valita niin, ettei se pakota ottamaan
vauhtia laskeuduttaessa ja tarvittaessa sen kanssa voi jäädä hetkeksi
korkealle odottamaan matalammalla olevien laskeutumista. Kisoissa
kannattaa käyttää tuttua ja varmaa varjoa, jolloin itse
kilpailusuoritukseen keskittymiseen jää paremmin resursseja.

**Freeflyssa** avaushetkellä saattaa olla enemmän vauhtia kuin muissa
lajeissa, joten avausmukavuuden vuoksi kannattaa välttää erityisen
nopeasti aukeavia varjoja.

**Isoilla FS/FF-kuvilla** taivaalla on paljon väkeä avaushetkellä, eikä
tällöin avauksessa helposti kääntyvä tai kierteitä tekevä varjo ei ole
hyvä valinta. Lisäksi kannattaa välttää erittäin nopeita varjoja, kun
taivaalla on muutenkin ahdasta.

**FS-hyppäämisessä** pitää varjoa valittaessa muistaa mahdollisten
lisäpainojen käytön vaikutus siipikuormaan. Erityisesti tämä korostuu
juuri kevyillä hyppääjillä, joilla siipikuorman suhteellinen kasvu on
huomattava ja pienillä varjoilla joiden lento-ominaisuudet muuttuvat
paljon pienelläkin siipikuorman lisäämisellä. Esim. jos hyppääjän
normaali exit-paino on 60 kg ja hän hyppää 120 neliöjalkaisella
varjolla, nousee 8 kg lisäpainoilla siipikuorma 1,1:stä 1,25:een. Tämä
vaikuttaa jo huomattavasti varjon lento-ominaisuuksiin. Jos hyppäät
FS:ää, keskustele kokeneiden FS-hyppääjien kanssa painojen tarpeestasi,
ja varaudu tarvittaessa 5-10 kg painojen käyttöön varjoa valitessasi.

**Canopy piloting** on oma lajinsa, ja kilpailuissa käytetään yleensä
ristituettuja tai muita suhteellisen pieniä ja erittäin suorituskykyisiä
varjoja. Huomioi oma taitotasosi, jos alat harjoitella swooppeja.
Pienemmillä siipikuormilla ja yleisvarjoilla on turvallisempaa
harjoitella. Harjoittele ensin tekniikka ja lisää vasta sitten varjon
suorituskykyä.

**Kupumuodostelmiin** käytettävät varjot ovat yleisvarjoihin verrattuina
erilaisia. Niissä on muiden varjojen punoksia paksummat punokset, isot
ohjauslenkit, mahdollisesti ylimääräisiä apuvälineitä varjon
asetuskulman muuttamiseen ja apuvarjo, jonka yhdyspunos jää varjon
avauduttua kuvun sisälle. Nämä varjot lentävät varsin jyrkässä
kohtauskulmassa, ja laskeutumistekniikat saattavat olla vaativia.
Avaukset ovat kovia, eikä näitä varjoja ole suunniteltu avattavaksi
täydestä vapaapudotusnopeudesta. Käytä CF-hyppäämiseen vain kyseiseen
lajiin suunniteltuja varjoja.

**Tarkkuushyppyvarjot** ovat perinteisesti F-111-kankaasta valmistettuja
isokokoisia 7-tunnelisia korkeasiipiprofiilisia varjoja, joilla pystyy
lentämään hyvin hitaasti ja tarvittaessa laskeutumaan pystysuoraan alas.

Hyppytapahtuma kuvunkäsittelyhypyillä 
=====================================

<span>2</span>

Hyppytapahtumaan kuuluu oleellisena osana varjon varassa lentäminen ja
laskeutuminen. Seuraavassa on esimerkkejä siitä, mitä pitää huomioida
hypyllä erityisesti kuvunkäsittelyn kannalta.

 Olosuhteet  
------------

Tarkista aina ennen hyppyä vallitsevat sääolosuhteet. Huomioi tuulen
suunta ja mahdollinen turbulenttinen keli sekä niiden vaikutus
laskeutumisalueeseen ja varalaskeutumispaikkoihin. Selvitä uudella
hyppypaikalla paikalliset erityisolosuhteet ja laskeutumiseen
vaikuttavat esteet, kuten rakennukset ja sähkölinjat. Älä lähde
hyppäämään näytöshypylle tarkastamatta laskeutumisaluetta.

 Valmistautuminen  
------------------

Älä koskaan kiirehdi hyppytoiminnassa, koska silloin unohtuu ja saattaa
jäädä tekemättä tärkeitä asioita. Jo varjoa pakatessasi vaikutat sen
avautumiseen ja sitä kautta hypyn onnistumiseen. Hyppyyn
valmistautumiseen kuuluu myös varjolla lentämisen suunnittelu. Mieti
muiden samassa pokassa olevien hyppääjien varjojen ominaisuuksia ja
heidän tapaansa käsitellä varjoaan. Sopikaa yhdessä pokan vanhimman
johdolla linjan hyppyjärjestys, avauskorkeudet, porrastukset sekä
laskeutumisalueet ja -suunta. Näin voitte ennakoida mahdolliset
tapahtumat varjon varassa. Pukiessasi varjoa tarkasta, että jalkahihnat
tulevat yhtä kireälle, jotta asentosi valjaissa on symmetrinen eikä
käännä varjoa avauksessa tai varjolla lentämisen aikana.

 Toiminta lentokoneessa ja uloshyppy  
-------------------------------------

Harjoittele nousun aikana ja mielikuvaharjoittelua tehdessäsi myös
kuvunkäsittelyosuutta laskeutumisineen. Ylätuulien voimakkuus kannattaa
vielä tarkastaa seuraamalla lentokoneen nopeutta maahan nähden. Varmista
oikea uloshyppypaikka vaikka hyppäisitkin muiden perään. Älä hyppää, jos
et varmasti tiedä sijaintiasi ja ole varma pääsystäsi
laskeutumisalueelle. Ota tarvittaessa uusi hyppylinja.

 Vapaapudotus ja varjon avaus  
------------------------------

Tarkista vapaapudotuksen aikana sijaintisi laskeutumisalueeseen nähden.
Avaa tarvittaessa varjosi hieman korkeammalla, jotta varmistat pääsysi
oikeaan laskeutumispaikkaan. Huomioi muut hyppääjät pitämällä riittävät
exit-välit, sillä se mahdollistaa tarvittaessa hypyn purkamisen ja
varjon avaamisen turvallisesti hieman korkeammallakin, jos se on
välttämätöntä laskeutumisalueelle pääsemiseksi. Tee hyvä liuku, jotta
vaakaetäisyys muihin on riittävä. Näytä avausmerkki ja avaa varjo
stabiilista avausasennosta. Apuvarjon katsominen kallistaa avausasentoa.
Seurauksena on varjon kehittyminen kallistuneena, jolloin kupu kääntyy
kallistuksen suuntaan tai voi tehdä kierteitä. Erityisesti luokkien 4–6
varjot ovat hyvin herkkiä vajaatoiminnoille epätasaisesta
(kallistuneesta tai muuten epästabiilista) asennoista avattuina. Varjon
avauduttua tarkasta ilmatila ja väistä tarvittaessa oikealle
takakantohihnoista vetämällä. Tämän jälkeen tukahduta slider ja avaa
puolijarrut.

 Toiminta varjon varassa  
-------------------------

Varjon täytyy olla täysin laskeutumiskuntoinen 600 metrin korkeudessa.
Myös puolijarrujen tulee olla tuolloin avattuna. Seuraa muuta
liikennettä suhteessa 90 % ilmatilaa ja 10 % maalialuetta. Huomioi muut
hyppääjät ja porrasta laskeutumiset. Jos sinulla on pieni ja nopea varjo
ja olet matalalla muihin nähden, nopeuta laskeutumistasi. Jos taas olet
muiden yläpuolella, seuraa sopivaa rakoa liikenteessä. Jos sinulla on
suuri ja hidas varjo ja olet matalalla, mieti missä haluat nopeitten
varjojen ohittavan sinut. Tämän tulisi tapahtua mieluummin
myötätuuliosalla kuin finaalissa.

 Tarkkuusniksi  
---------------

**Tarkkuusniksi** on yksinkertainen tapa selvittää, pääsetkö varjollasi
laskeutumisalueelle vai kannattaako tehdä päätös laskeutumisesta
jonnekin muualle. Etsi ensin maastosta etusektorista se piste, joka ei
näytä siirtyvän alapuolellesi eikä nousevan ylemmäksi. Tämä paikallaan
pysyvä piste on se paikka, johon päädyt, jos pidät varjosi lentotilan
samana. Testaa harjoitusmielessä omalla varjollasi mihin tarkkuuspiste
siirtyy, kun myötä- tai vastatuulessa

1.  Asteittain jarruttaen hidastat vajoamista ja vaakanopeutta,

2.  Vedät takakantohihnoista hieman alaspäin loiventaen varjon
    liitokulmaa tai

3.  Vedät etukantohihnoista alaspäin jyrkentäen varjon liitokulmaa. Näin
    tiedät, kuinka sinun kannattaa lentää varjoasi esim. pitkältä
    spotilta maalialuetta kohti lentäessäsi tai joutuessasi
    alatuulen puolelle.

Jotkut varjot lentävät pidemmälle jarruja, jotkut taas takakantohihnoja,
käyttäen. Kantohihnoilla toleranssi on vain muutama sentti. Kädet ovat
korkealla, minkä vuoksi verenkierto käsissä on huono. Kantohihnoista
vetäminen vaikuttaa C- ja D-punoksiin ja muuttaa koko kuvun muotoa.
Siksi voimaa tarvitaan melko paljon. Älä purista kantohihnoista, vaan
työnnä sormet punosten läpi connectorien yläpuolelta. Voit myös koittaa
kantohihnojen levittämistä.

Jarruilla toleranssi on suurempi. Kädet ovat sydämen korkeudella, joten
verenkierto on käsille parempi. Käsien ollessa ohjauslenkeissä kannattaa
voimien säästämiseksi ottaa ote lisäksi valjaista. Kuvusta riippuen jopa
60 % jarrut saattavat olla paras asetus matkalentoa ajatellen. Jos on
tiedossa pitkä matkalento, kannattaa puolijarrut jättää kiinni. Se
helpottaa käsien lepuuttamista. Muista, että varjon pitää olla
lentokuntoinen 600 metrin korkeudessa ja että myös puolijarrujen täytyy
olla viimeistään tuolloin avattuina!

 Laskeutuminen  
---------------

Tee päätös laskeutumispaikasta viimeistään 300 metrin korkeudessa ja
keskity sen jälkeen vain laskeutumiseen. Jos uloshyppypaikka on huono,
käytä tarkkuusniksiä ja valitse varalaskeutumispaikka ajoissa. Sovi ja
suunnittele laskeutumiskuvio etukäteen esteet, muu liikenne ja
sääolosuhteet huomioiden. Vältä laskeutumista samaan paikkaan ja yhtä
aikaa muiden kanssa. On parempi kävellä pakkausalueelle 100 metriä omin
jaloin kuin nousta ambulanssin kyytiin pakkausalueen reunalta. Jos
tarkoituksenasi on tehdä vauhdikas laskeutuminen, niin tee se kaukana
muista ja tarpeeksi korkealla tuntien varjosi ominaisuudet.

 Viimeiset metrit  
------------------

Älä muuta laskeutumissuunnitelmaasi viime hetkellä, sillä siitä johtuu
suuri osa onnettomuuksista. Opettele hyvällä kelillä eri
laskeutumistekniikoita. (\[laskeutumistekniikat\] s.) Etsi omat ja
varjosi rajat, niin osaat tiukassakin paikassa laskeutua oikein. Vältä
käyttämästä aina samaa laskeutumistekniikkaa tai samanpuolista
laskeutumiskuviota (ellei kuvion suunta ole hyppypaikallasi määrätty).

Laskeutumistekniikat
====================

<span>2</span>

Laskuvarjon lentämisen päätarkoituksena on tuoda hyppääjä ehjänä alas.
Riippumatta siitä, mitä laskeutumistekniikkaa käytät, ensisijaiset
tavoitteesi pysty- ja vaakavauhdin loppuessa ovat seuraavat:

1.  **Vauhdin pysähtymisen pitää tapahtua turvallisella korkeudella
    maasta** (ei maan sisällä tai 10 m korkeudella)

2.  **Kuvun tulee olla vaakalennossa pään päällä** (varjo ei ole
    kaarroksessa, syöksyssä tai sakkauksessa)

3.  **Laskeutuminen tapahtuu vastatuuleen** (kuitenkin mieluummin myötä-
    tai sivutuuleen kuin kohtia 1 tai 2 rikkoen)

Opettele tarvittaessa sanomaan ei vauhditetuille laskeutumisille:

-   kun ilmassa tai laskeutumisalueella on paljon muuta liikennettä

-   laskeutuessasi vieraaseen paikkaan

-   sääolosuhteiden ollessa marginaaliset (puuskainen tuuli,
    turbulenttinen keli)

-   ollessasi väsynyt, vihainen tai tyytymätön
    suoritukseesi vapaapudotuksessa.

Muistuta itseäsi, että voit tehdä vauhdikkaan laskun myös jollakin
tulevalla hypyllä, kun olosuhteet ovat paremmat. Se onnistuu kuitenkin
vain selviämällä hengissä tästä hypystä.

 Suora finaali ilman vauhdinottoa  
----------------------------------

Suora finaali ilman vauhdinottoa on perustapa laskeutua. Tässä
laskeutumistekniikassa viimeisestä käännöksestä ennen loppuvetoa on
kulunut niin paljon aikaa, että siitä aiheutuneesta nopeuden
lisääntymisestä ei ole mitään jäljellä ennen loppuvedon aloittamista.
Kaikilla nykyaikaisilla kuvuilla voidaan laskeutua ilman vauhdinottoa,
jos käytettävä siipikuorma on järkevä kyseiselle varjolle. Mikäli
sinusta tuntuu, että vauhdinotto on tarpeen kunnollista laskeutumista
varten, laskeutumistekniikkasi on virheellinen. Jos sinulla on
toistuvasti vaikeuksia laskeutua suoralla finaalilla, ei ole turvallista
aloittaa vauhditettujen laskeutumisten harjoittelua.

Vaikka osaisit peruslaskeutumistekniikan, eivätkä sinua kiinnosta nopeat
laskeutumiset, on silti hyvä opetella pienen lisävauhdin vaikutus
laskeutumiseen. Näin olet paremmin varautunut, jos laskeutumisnopeutesi
on jostain syystä tavallista suurempi. Näin voi olla esimerkiksi
joutuessasi laskeutumaan myötätuuleen tai väistämään toista varjoa
matalalla. Kannattaa myös harjoitella loivia kaarroksia fleerin aikana,
jotta osaat väistää mahdollisia esteitä. Tätä harjoittelua varten saatat
myös tarvita hieman lisävauhtia.

 Suora vauhditus etummaisista kantohihnoista  
---------------------------------------------

Ennen kuin harjoittelet etummaisista kantohihnoista vauhditettuja
lähestymisiä, varmista, että ohjauspunoksesi ovat riittävän pitkät ja
että kantohihnoissasi on lenkit tarttumista varten. Oikean mittaisissa
ohjauspunoksissa on muutama sentti löysää täysliidossa ja punokset
muodostavat loivan kaaren matkalla takahelmasta ohjauslenkkiin.

Jos ohjauspunokset ovat liian lyhyet, vedät myös kuvun takareunaa alas
vetäessäsi kantohihnoista. Tämä saattaa aiheuttaa kuvun nyökkimistä tai
muuta epävakautta. Jos varjo jossain tilanteessa vaikuttaa epävakaalta,
lopeta kokeilu. Pidä aina kiinni ohjauslenkeistä, kun käytät
kantohihnoja ohjaamiseen tai vauhdin lisäämiseen. Toisen tai molempien
ohjauslenkkien luiskahtaminen pois kädestä lähellä maata kesken
vauhdinoton on erittäin vaarallista. Harjoittele aluksi korkealla
kaikkia asioita, joita aiot myöhemmin kokeilla lähellä maata.

Turvallisin tapa lisätä laskeutumisvauhtia ja pidentää fleerin pituutta
on käyttää suoraa lähestymistä ja lisätä varjon nopeutta vetämällä alas
molemmista etummaisista kantohihnoista. Vaadittavan vedon määrä riippuu
varjotyypistä mutta on yleensä noin 5 - 10 cm. Kun molempia kantohihnoja
vedetään alas, painopiste kuvun alla siirtyy taaksepäin, varjon
liitokulma jyrkkenee ja vajoamisnopeus kasvaa. Näin saadaan lisää
vauhtia, joka muuttuu nosteeksi loppuvedossa. Veto kantohihnoista
kannattaa vapauttaa rauhallisesti eikä yhtäkkiä päästäen, sillä näin
kuvun aerodynaamiset ominaisuudet toimivat parhaiten. Kun päästät
kantohihnat vapaaksi oikealla korkeudella, varjo alkaa fleerata
itsestään painopisteen siirtyessä eteenpäin ja liitokulman samalla
loiventuessa. Jos päästät kantohihnat korkeudella, josta sinun on
välittömästi aloitettava loppuvedon tekeminen, olet päästänyt irti liian
matalalla.

 Vauhdin ottaminen etummaisista kantohihnoista kääntämällä  
-----------------------------------------------------------

Lisävauhdin hakeminen käännöksellä on aina vaarallista, koska varjon
vajoamisnopeus kasvaa huomattavasti, vajoamisen pysäyttäminen nopeasti
on vaikeaa etkä välttämättä näe kaikkea muuta liikennettä. Harjoittele
etummaisista kääntämistä ensin korkealla ja tarkkaile, miten niistä
vetäminen vaikuttaa ilmanopeuteen, vajoamiseen ja varjon käyttäytymiseen
ylipäänsä. Liian paljon vetäminen voi tukahduttaa reunatunneleita ja on
erittäin vaarallista matalalla.

Laskeutumista varten suoritettava vauhdinotto on aina aloitettava
riittävän korkealla oikaisua varten ja se on pystyttävä aina
keskeyttämään tarvittaessa. Tämän vuoksi koko käännössektorin on oltava
vapaa esteistä ja mahdollistettava laskeutuminen koko sektorille. Jos
vauhdinoton aikana näyttää siltä, että korkeus loppuu kesken, älä
koskaan jyrkennä kaartoa päästäksesi vastatuuleen, vaan jätä vauhdinotto
kesken ja laskeudu sivutuuleen tai käännä varjoa fleerin aikana. Tässä
vaiheessa sinun pitää osata nämä tekniikat. Jos et osaa, lopeta
vauhdinottoharjoitukset ja keskity ensin perusasioihin.

Etummaisesta kantohihnasta vedettäessä kuvun kyseisen puolen liitokulma
jyrkkenee ja kuvun alla oleva painopiste heilahtaa vastakkaiselle
puolelle, mikä aiheuttaa varjon kääntymisen vedon puoleiseen suuntaan.
Tällöin vajoamisnopeus kasvaa. Vajoamisnopeuden ja ilmanopeuden
kasvaessa kantohihnaan kohdistuu yhä enemmän kasvavan nosteen
aiheuttamaa voimaa ja vetäminen käy raskaaksi. Liian paljon vedettäessä
tai turbulenttisella kelillä voi aiheutua vakava vajaatoiminta, jos
ilmavirran kohtauskulma muuttuu negatiiviseksi ja kuvun kulma kääntyy
alakautta ympäri.

Parhaiten ja turvallisimmin etummaiskäännöksellä saa vauhtia tekemällä
laajan, loivan kaarroksen, jossa vauhti kasvaa vähitellen. Tällöin on
myös aina mahdollista lopettaa vauhdinotto ja palata nopeasti
vaakalentoon, jos korkeus alkaa käydä vähiin. Aloita harjoittelu
loivalla 30 - 45 asteen käännöksellä ja etene jyrkempiin käännöksiin
vasta, kun osaat ajoittaa ja suorittaa loivan käännöksen tarkasti ja
turvallisesti. Jos joudut ohjauslenkeistä nopeasti vetämällä
pysäyttämään vajoamisen, olet suorittanut vauhdinoton aivan liian
matalalla. Ole aina valmis pelastamaan tilanne oikaisemalla
ohjauslenkeillä, jos käännös näyttää menevän matalaksi.

Nopeasti suoritetut jyrkät heilahtavat käännökset ovat erityisen
vaarallisia, koska ilmatilan tarkkailu on niissä vaikeaa ja varjon
takaisin vaakalentoon saaminen vaatii huomattavasti enemmän aikaa ja
korkeutta kuin kaartaen tehdyssä käännöksessä. Kun olet tehnyt nopean
käännöksen, menee huomattavasti aikaa ja korkeutta ennen kuin saat
varjon taas täysin takaisin hallintaasi. Yli 180 asteen käännökset ovat
äärimmäisen vaarallisia.

![image](/kuvat/Lentoradat.jpeg)

1.  Suora lähestyminen ja normaali loppuveto. Turvallisin
    tapa laskeutua.

2.  Suora lähestyminen molemmilla etukantohihnoilla tai laajalla
    etukantohihnoista tehdyllä kaarroksella vauhdittaen. Varjo alkaa
    fleerata itsestään, jos etukantohihnat päästetään
    riittävällä korkeudella. Suhteellisen turvallista, riskinä
    vaakanopeuden kasvu.

3.  Jyrkkä käännös matalalla kantohihnoista tai jarruista. Varjo oikenee
    vain jarruja käyttäen. **Riski virheeseen kasvaa huomattavasti.**

4.  Liian matala tai jyrkkä käännös kantohihnoista tai
    jarruista nurkassa. Varjon saattaminen vaakalentoon voi
    olla mahdotonta. **Onnettomuusvaara**

5.  Liian matala käännös kantohihnoista tai jarruista. Varjon saaminen
    vaakalentoon mahdotonta. **Onnettomuus**

Erilaiset varjot vaativat erilaisia edistyneitä tekniikoita optimaalisen
vauhdin saamiseksi. Tällaisia ovat mm. vauhdinoton aloitus ensin
molemmista kantohihnoista vetämällä ja sen jälkeen molemmista
kantohihnoista kääntämällä tai käyttämällä valjaskäännöksiä. Opettele
korkealla, kuinka varjosi reagoi eri tapoihin.

 Ohjauslenkeistä tehty käännös vauhdin saamiseksi  
--------------------------------------------------

**Älä tee tätä.** Ohjauslenkeistä matalalla tehdyt käännökset ovat
hengenvaarallisia riippumatta siitä, ovatko ne tahallaan vai vahingossa
tehtyjä. Ne ovat vielä vaarallisempia kuin etummaisista tehdyt nopeat
käännökset, koska tällöin jo käännöstä tehtäessä käytetään sitä
ohjauspintaa, jolla käännös tarvittaessa keskeytetään ja varjo
oikaistaan vaakalentoon käännöksen tapahduttua liian matalalla. Näin
ollen oikaisu voi olla täysin mahdotonta ennen törmäystä. Kaikilla
kuvuilla saa paremmin ja turvallisemmin pitkiä fleerejä etummaisilla
kantohinnoilla suoritetuilla vauhdinotoilla.

 Loppuvedon tekeminen takimmaisia kantohihnoja käyttäen  
--------------------------------------------------------

Loppuvedon, tai osan siitä, voi tehdä myös takimmaisia kantohihnoja
käyttäen. Jos ohjauspunos katkeaa/jumittuu tai ohjauslenkki irtoaa
korkeudella, jossa varavarjotoimenpiteitä ei kannata enää tehdä, voi
loppuvedon suorittaa takimmaisista kantohihnoista vetämällä. Loppuvedon
tekemistä ja varjon ohjaamista takimmaisista muutenkin kannattaa
harjoitella aluksi korkealla kokeillen, miten varjo reagoi. Varjo reagoi
takimmaisista käännettäessä herkästi verrattuna ohjauslenkkeihin, koska
tällöin ohjaamiseen käytetään ¼ varjon pinta-alasta. Molemmista
kantohihnoista vedettäessä varjo saattaa sakata varsin herkästi ja
yllättäen. Kannattaa siis kokeilla jo korkealla, kuinka paljon niistä
voit vetää. Jos joudut hätätilanteessa tekemään loppuvedon
takimmaisista, ole valmiina kierähtämään.

Erittäin nopeilla ja kisavarjoilla voidaan fleeri vauhdinoton jälkeen
aloittaa käyttämällä takimmaisia kantohihnoja ja tehdä vasta
loppujarrutus ohjauslenkeillä. Tämä tekniikka pienentää kuvun vauhtia
fleerissä vähemmän, kun varjon takareunaa ei aluksi käännetä lainkaan,
vaan vaikutetaan vain kuvun liitokulmaan. Vasta kun vauhti on hidastunut
niin, että takimmaisista vetäen/levittäen ei ole mahdollista lisätä
nostetta, tehdään loppujarrutus ohjauslenkeillä. Tämä tekniikka on
erittäin vaativa ja sitä tulee harjoitella erittäin paljon (kymmeniä
kertoja) korkealla ennen sen käyttämistä laskeutumiseen, koska varjo
sakkaa takimmaisista kantohihnoista hyvin helposti. Näissä vauhdeissa
epäsymmetrisen vedon aiheuttama nopea kääntyminen lähellä maata voi olla
kohtalokasta. Tekniikka kannattaa harjoitella jo luokan 4 varjoilla,
eikä vasta erittäin suurella siipikuormalla lentäen. Älä siis yritä tätä
ilman satojen nopeiden laskeutumisten tuomaa kokemusta.

 Jarrulasku  
------------

On tilanteita, joissa on välttämätöntä suorittaa loppuveto osittaisesta
jarrutustilasta. Jos joudut käyttämään varalaskeutumispaikkaa pää- tai
varavarjolla, on aina mahdollisuus siihen, että käytettävissäsi oleva
laskeutumisalue on huomattavasti pienempi kuin mihin olet tottunut.
Tällöin on ehkä pakko suorittaa loppuveto jarrutustilasta. Jarruilta
tehtävässä loppuvedossa on huomattavasti vähemmän energiaa muutettavissa
nosteeksi kuin täydestä liidosta tehtävässä. Toisaalta, kun tehdään
loppuveto jarruilta, voidaan minimoida varjon eteenpäin kulkema matka
fleerin aikana. Lisäksi lähestymiskulma on jyrkempi. Tämän vuoksi
loppuvedon on tapahduttava varsin alhaalla ja ripeästi. Jos joudut
laskeutumaan erittäin ahtaaseen paikkaan voimakasta jarrutusta käyttäen,
varaudu kierähtämään. Se estää yleensä loukkaantumiset.

Muista, että tuulisella ilmalla esim. pienelle metsäaukiolle tai muuten
korkeiden esteiden reunustamalle alueelle laskeutuessasi saatat kohdata
voimakasta turbulenssia esim. puiden latvuston korkeudella. Jos lennät
liian suurilla jarruilla, voi turbulenssi tukahduttaa varjosi. Tämän
turbulenssikerroksen alapuolella taas saattaa olla hyvinkin tyyntä.
Jarrulaskeutumisia kannattaa harjoitella, koska niitä joutuu tekemään
varsin harvoin, eikä niitä korkealla siipikuormalla ole kovinkaan
helppoa tehdä. Pakkotilanteen tullessa on hyvä tietää, että
jarrulaskeutuminen varmasti onnistuu.

 Jarrukäännös  
--------------

Jos joudut laskeutumisessasi turvautumaan jarrukäännökseen, on yleensä
omassa (tai jonkun toisen) varjolla lentämisessä aiemmin mennyt pieleen
monta asiaa. Ilmatilan, korkeuden tai sijainnin tarkkailu tai
laskeutumiskuvion suunnittelu ovat todennäköisesti olleet puutteellisia.
Voit myös joutua alhaalla väistämään jotakuta muuta, joka on tehnyt nämä
virheet. Jarrukäännöksessä on tarkoitus kääntää lentosuuntaa 90 – 180
astetta suhteellisen matalalla. Käännöksen pitää tällöin päättyä suoraan
loppuvetotilanteeseen. Jarrukäännöksessä aloitetaan käännös ensin
toisella ohjauslenkillä. Samalla aloitetaan vauhdin jarruttaminen myös
vastakkaisella ohjauslenkillä, kuitenkin niin, että käännös jatkuu aina
haluttuun suuntaan asti. Kun ollaan halutussa suunnassa, ovat molemmat
ohjauslenkit alhaalla täysjarrutustilassa ja varjo fleeraa vauhdin pois
lähellä maanpintaa.

Tämä laskeutumistapa on vaarallinen, mutta joskus sitä voidaan käyttää
vielä vaarallisemman tilanteen välttämiseksi. Esimerkiksi toiseen
varjoon törmääminen matalalla tai laskeutuminen käynnissä olevaa
ilma-alusta päin voivat olla tällaisia tilanteita. Harjoittele
jarrukäännöstä korkealla ilmassa ja huomioi aina, kuinka paljon/vähän
korkeutta menetät 90° tai 180° jarrutetussa käännöksessä niin, että
lopussa olet täysjarrutustilassa. Näin tiedät, miltä korkeudelta saatat
pakollisessa väistössä onnistua pienimmin mahdollisin vaurioin.

 Sivu- ja myötätuulilaskut  
---------------------------

Joissain tilanteissa voit joutua laskeutumaan sivu- tai myötätuuleen.
Tilanne voi tulla täysin tarkoituksellisesti laskeutumisalueen
asettamien vaatimusten vuoksi tai yllättäen, jos vastatuuleen
kääntyminen ei ole enää mahdollista korkeuden tai muun laskeutuvan
liikenteen vuoksi. Tämän vuoksi olisi hyvä harjoitella sivu- ja
myötätuulilaskuja etukäteen. Harjoittelu poistaa myös selkärankaan
iskostunutta tarvetta laskeutua aina vastatuuleen, mikä nopeana
tilanteena matalalla saattaa olla hengenvaarallinen päätös.
Myötätuulilaskusta selviää aina pienemmin vahingoin kuin matalalla
tehdystä käännöksestä ja maahan iskeytymisestä. Harjoittele kumpaakin
kuitenkin verraten heikkoon ja tasaiseen tuuleen; tarkoituksella ei
kannata rikkoa itseään.

Myötätuulilaskun suorittamisessa tärkeää on fleerin ajoittaminen ja
valmius kierähtämiseen, jos vauhtia on lopuksi liikaa. Fleeri pitää
aloittaa oikeassa korkeudessa, usein hieman korkeammalla kuin
vastatuuleen tehtäessä, ja se pitää saattaa loppuun juuri jalkojen
ollessa maanpinnan tasolla. Jos olet puolentoista metrin korkeudessa,
kun varjosta loppuu kanto, ja vaakavauhtia on vielä runsaasti jäljellä
tuulen vuoksi, tulee laskusta varmasti kova. Toisaalta, jos myötätuulta
on paljon, voi onnistuneenkin fleerin jälkeen vaakavauhtia olla liikaa
pois juostavaksi. Valmistaudu siis aina kierähtämään. Älä ota käsillä
vastaan, sillä myötätuulilaskuissa yleisimpiä vammoja ovat rannevammat.

Sivutuulilaskut kannattaa opetella myös etukäteen. Sivutuulilaskussa
normaalilla fleeri-tekniikalla (ohjauslenkit samalla tasolla) varjo
alkaa liukua myötätuuleen ja hyppääjä yrittää ottaa tukea tuulen
puoleisella jalalla/kädellä kääntäen samalla varjoa lisää. Lopulta
hyppääjä kaatuu myötätuulen puolelle (tasapainoansa, suojautumisansa;
ks. luku 10). Sivutuulilaskussa pitääkin varjoa kääntää fleerin aikana
hiukan vastatuulta kohti, jolloin hyppääjä liikkuu suoraan suhteessa
maahan. Kääntäminen suoritetaan vetämällä hieman enemmän tuulen
puoleista ohjauslenkkiä; epäsymmetrisyyden määrä riippuu tietenkin
varjosta, tuulen nopeudesta, jne. Vasta lopuksi voi vetää toisenkin
lenkin pohjaan, jos siihen on tarvetta.

 Oikeaoppinen loppuveto  
------------------------

Loppuvedon tarkoitus on muuttaa alaspäin suuntautuvan vauhdin ja
liike-energian suunta eteenpäin meneväksi. Oikeaoppinen loppuveto
aloitetaan terävällä alkuvedolla vetämällä ohjauslenkit noin olkapäiden
korkeudelle. Tarvittava terävyys ja määrä riippuvat varjon
ominaisuuksista. Tällöin hyppääjän paino siirtyy kuvun alla eteenpäin,
varjon liikesuunta muuttuu ja se alkaa lentää vaakalentoa. Korkeus
pidetään vetoa lisäämällä, jolloin myös vauhti hidastuu.

![image](/kuvat/Oikeaoppinenloppuveto.png)

Oikein suoritetussa fleerissä ohjauslenkit ovat vaakalennon aikana noin
puolijarrutustilassa ja siten hyppääjällä on ohjauksen suhteen
pelivaraa. Varjoa tuleekin aktiivisesti lentää niin kauan, että sen
ilmanopeus loppuu. Ohjaa varjoa pienin, tasaisin liikkein. Näin varjo
lentää paremmin ja sen vakauttaminen turbulenssissa on helpompaa. Myös
muiden on helpompi ennakoida mitä teet.

Siipikuorman pienentäminen, vastatuulen kasvaminen ja varjon suurempi
lentonopeus pienentävät kukin tarvittavan loppuvedon terävyyttä ja
syvyyttä jopa niin, että loppuveto voi olla hidas ja rauhallinen.
Vauhditetuissa laskeutumisessa loppuvedon voi aloittaa korkeammalla ja
rauhallisemmin, koska energiaa on fleerin aikana muutettavissa nosteeksi
sitä enemmän, mitä enemmän vauhtia on.

Laskeutumisvirheet
==================

<span>2</span>

Laskeutuminen on se hypyn vaihe, jossa sattuu eniten loukkaantumisia.
Seuraavissa kappaleissa on esimerkkejä erilaisista laskeutumisvirheistä.
Yksi virhe ei välttämättä aiheuta loukkaantumista, mutta usean virheen
yhdistelmän seurauksena voi olla loukkaantuminen. Hypättäessä
suuremmalla siipikuormalla ja suorituskykyisemmällä varjolla virheiden
merkitys korostuu. Jos ajattelet vaihtaa varjosi aiempaa
suorituskykyisempään, karsi ensin virheet laskeutumisistasi ja
harjoittele erilaisia laskeutumistekniikoita.

 Vauhdin puute  
---------------

Loppuveto tehoaa sitä paremmin, mitä suurempi vauhti on. Vauhdin
tappaminen finaalissa turhalla jarrutuksella tai peräkkäisillä
ohjausliikkeillä heiluttamalla vähentää loppuvedon tehokkuutta.
Finaaliin kääntyessään jotkut tekevät heilahtavan käännöksen
ohjauslenkeistä suhteellisen korkealla, jolloin varjo käännöksen jälkeen
fleeraa kuin itsestään ja alkaa sen jälkeen taas kerätä nopeutta. Jos
oikea fleeri pitää suorittaa sillä hetkellä, kun varjo vasta kerää
vauhtia, tulee siitä varsin tehoton. Pidä täysiliito koko finaalin ajan
ja vältä turhia peräkkäisiä ohjausliikkeitä ja jarrutuksia.

 Pumppaaminen  
--------------

Liitovarjojen tullessa markkinoille opetettiin varjosta ottamaan vauhti
pois pumppaamalla. Turha pumppaaminen tappaa vauhdin ja heikentää
loppuvedon vaikutusta. Pidä täysliito koko finaalin ajan ja vältä turhaa
pumppaamista loppuvedossa. Eivät lentokoneetkaan laskeudu laskulaippoja
sisään ja ulos liikuttaen.

 Löysä loppuveto  
-----------------

Löysä loppuveto on yleisin virhe laskeuduttaessa. Kun loppuveto
aloitetaan liian korkealla ja tehdään hitaasti alas asti, ei varjon
liikesuunta muutu maanpinnan suuntaiseksi, koska hyppääjä ei heilahda
eteenpäin kuvun alla. Tuloksena on kova lasku.

 Liian lyhyt loppuveto tai ei loppuvetoa  
-----------------------------------------

Liian lyhyt loppuveto tai koko loppuvedon tekemättä jättäminen ei käännä
kuvun liikesuuntaa vaakalentoon ja seurauksena on kova lasku. Loppuvedon
unohtaminen voi johtua mm. keskittymisestä muuhun liikenteeseen tai
yllättävästä tilanteesta finaalissa. Myös tarkkuuskilpailuissa
keskitytään laskeutumaan mahdollisimman lähelle maalia ja loppuveto
unohtuu.

 Epätasainen loppuveto  
-----------------------

Epätasainen loppuveto kääntää varjon suuntaa. Tätä seuraa yleensä
suojautumisansa, jolloin kädellä vaistomaisesti suojataan liikesuunnan
sivuttaismuutosta. Yleensä oikeakätinen vetää oikealla kädellä enemmän
ja päinvastoin.

![image](/kuvat/Loppuveto_epatasainen.jpeg)

![image](/kuvat/Loppuveto_ylhaalla.jpeg)

 Loppuveto liian aikaisin tai liian myöhään  
--------------------------------------------

Jos loppuveto tehdään terävästi, mutta liian korkealla, jäädään
*hyllylle*. Se ei sinänsä ole suuri virhe, ellei lisäksi tehdä muita
virheitä. Yleisimmät muut virheet ovat tasapainoansa ja sitä seuraava
suojautumisansa, jolloin toinen jalka tai käsi pyrkii vastaanottamaan
maakosketuksen ensimmäisenä. Tällöin valjaiden asento sekä varjon
lentotila muuttuu ja varjo kääntyy. Ohjauslenkkien painaminen liian
syvälle voi sakata varjon. Silloin on vaarana putoaminen maahan
selälleen. Jos teet loppuvedon liian aikaisin, pidä kädet samalla
tasolla ja varaudu kierähtämään.

![image](/kuvat/Loppuveto-matala-pondi.pdf)

Liian myöhään tehty loppuveto ei ehdi kääntää varjon liikesuuntaa
vaakalentoon, ja seurauksena on kova lasku.

 Liian pitkä tai voimakas loppuveto  
------------------------------------

Liian pitkässä tai voimakkaassa loppuvedossa kuvun eteenpäin menevä
vauhti loppuu hyppääjän jatkaessa matkaansa eteenpäin. Käsien ollessa
alhaalla ja hyppääjän painopisteen siirtyminen eteenpäin aiheuttaa
vaistomaisen refleksin suojata kaatumista käsillä. Pelivara on käytetty
loppuun ja varjo sakkaa taakse.

![image](/kuvat/Loppuveto-sakkaus.jpeg)

 Ei ohjata loppuun asti  
------------------------

Varjoa on ohjattava niin kauan kuin se lentää. Kun varjo on
vaakalennossa, sillä on vielä paljon ilmanopeutta. Esimerkiksi yhden
käden päästäminen irti ohjauslenkistä toisen käden vielä ollessa
alhaalla kääntää kuvun vedon suuntaan. Lopeta ohjaaminen vasta vauhdin
pysähdyttyä kokonaan.

 Suojautumisansa  
-----------------

![image](/kuvat/Loppuveto-suojautumisansa.pdf)

Suojautumisansassa hyppääjä suojaa vaistomaisesti kaatumista käsillään
tai jaloillaan. Kun ohjauslenkit ovat käsissä ja painopiste siirtyy,
liike vaikuttaa suoraan kupuun ja lisää varjon kääntymistä/jarrutusta.
Jalalla suojauduttaessa valjaiden asento muuttuu ja vaikutus on edellä
kuvatun kaltainen. Suojautumisansa on ihmiselle luontainen refleksi.

 Tasapainoansa  
---------------

Tasapainoansassa hyppääjän tasapaino horjuu ja hyppääjä tuntee olevansa
kuin nuorallatanssija. Hän kompensoi sivulle kaatumista nostamalla
vastakkaisen puolen kättä ylös. Tällöin varjo kääntyy yhä jyrkemmin, ja
seuraa suojautumisansa. Tämä korostuu esimerkiksi skysurf-laudalla
hypätessä, jolloin alavartaloa ei voi käyttää tasapainon pitämiseen.
Tasapainoansa on ihmisen luontainen refleksi.

![image](/kuvat/Tasapainoansa.jpeg)

 Kädet nousevat ylös jalkojen koskettaessa maata  
-------------------------------------------------

Ihmisellä on useita vaistomaisia refleksejä, jotka tapahtuvat nopeasti
ja huomataan vasta videolta katsottaessa. Joillakin hyppääjillä kädet
nousevat hetkellisesti ylös, kun jalat koskettavat maata. Tästä seuraa
kuvun hyökkääminen eteenpäin ja sen seurauksena painopisteen siirtyminen
taaksepäin ja kaatuminen. Keskity kuvun ohjaamiseen nostamatta käsiä.

 Kädet liikkuvat juostessa  
---------------------------

Loppuvedon jälkeen vaakalennossa, vauhdin ollessa vielä suuri ja
jouduttaessa juoksemaan vauhti pois, on syytä juosta siten, että kädet
pysyvät mahdollisimman liikkumatta. Käsien heiluttaminen juoksun
tahdissa vaikuttaa suoraan varjon lentämiseen ja seurauksena voi olla
varjon kaatuminen sivulle.

![image](/kuvat/Laskeutuminen_kadet_liikkuvat.jpeg)

 Jalat nousevat ylös loppuvedossa  
----------------------------------

Yksi vaistomaisista reflekseistä on jalkojen nostaminen, kun kädet
vetävät loppuvedon. Seurauksena on laskeutuminen istualleen. Keskity
kuvun ohjaamiseen nostamatta jalkoja. Kovassa laskussa takamukselle
selkäranka voi saada vaurioita.

![image](/kuvat/Laskeutuminen_jalat_ylos.jpeg)

Kuvunkäsittelyharjoitukset 
==========================

<span>2</span>

Jokaisella hypyllä kannattaa mahdollisuuksien mukaan harjoitella varjon
käyttöä, kuten esimerkiksi tarkkuusniksiä ja erilaisia käännöksiä. Kun
lähdet hyppäämään sinulle uuden tyyppisellä tai kokoisella varjolla, tee
ensin ainakin harjoitushypyt 1-4 ja ala vasta sitten käyttämään varjoa
muilla hypyillä. Näin saat ensin harjoitusta varjon lentämisestä ja
laskeutumisesta.

**Huom!** Varjon pitää aina olla lentokuntoinen viimeistään 600 metrin
korkeudessa. Myös puolijarrujen täytyy olla tuolloin avattuina!

 Hyppy 1  
---------

Tarkoituksena on oppia tuntemaan oman varjon ominaisuudet ja oppia
tekemään loppuveto. Hyppykorkeus vähintään 2000 m, 8-10 sekunnin vapaa.
Kokeile ohjaamista ja fleeraamista takakantohihnoista ennen jarrujen
avaamista. Näin voit harjoitella nopeaa väistämistä heti avauksen
jälkeen.

Avaa puolijarrut ja harjoittele loppuvetoa täysiliidosta. Muista terävä
alkuveto ja sen jälkeen jarrutuksen lisääminen vähitellen. Valmistaudu
alastulokuvioon huomioiden porrastukset. Huomioi mahdollisen kuvaajan
sijainti äläkä lennä suoraan kohti. Tee oikeaoppinen loppuveto täydestä
liidosta.

 Hyppy 2  
---------

Hyppykorkeus vähintään 2000 m, 8-10 sekunnin vapaa. Avaa puolijarrut.
Kokeile käännöksiä eri lentotiloissa (puolijarrutus, täysijarrutus)
molempiin suuntiin. Kokeile käännöksiä etu- ja takakantohihnoista
molempiin suuntiin.

Kokeile 360 asteen käännöstä ja pysäytystä ennalta päättämääsi suuntaan.
Huomioi, kuinka paljon aikaisemmin käännös täytyy lopettaa, että
pysäytys tapahtuu valitsemaasi suuntaan. Huomioi myös, kuinka suuri
vastaliike täytyy tehdä, että käännös pysähtyy.

Kokeile samaa, mutta 90 asteen käännöksellä. Huomioi edellämainitut
asiat. Kokeile loppuvetoa ja loppuvedon aikana myös 90 asteen käännöstä.
Seuraa korkeuden menetystä käännösten aikana.

Valmistaudu alastulokuvioon huomioiden porrastukset ja kuvaaja. Tee
oikeaoppinen loppuveto täydestä liidosta.

 Hyppy 3  
---------

Exit ja vapaa sama kuin edellisissä hypyissä. Harjoittele loppuvetoa
puolijarrutustilasta. Huomaat, että tarvittava veto on terävämpi. Koita
myös loppuvetoa takimmaisista kantohihnoista. Valmistaudu
alastulokuvioon huomioiden porrastukset ja kuvaaja. Finaali ja loppuveto
puolijarruilta.

 Hyppy 4  
---------

Tarkoitus on oppia tarkkuusniksi ja oman varjon optimaalinen jarrujen
tai takakantohihnojen asento matkalennossa. Hyppykorkeus yli 2000 m,
mielellään mahdollisimman korkealla, 8–10 sekunnin vapaa, uloshypyt
viiden sekunnin välein ja 3-5 hyppääjää samalla linjalla.
Uloshyppypaikka 2–4 kertaa kauempana kuin normaalisti. Huomioi
mahdolliset varalaskupaikat suunnitellessasi UH-paikkaa.

Kokoontukaa ennen jarrujen/kantohihnojen vaikutuksen testaamista
puljalentoa varten. Lentäkää matkalentoa ryhmässä. Vertaile omaa
lentämistä vierustovereihin nähden, kulkeeko ja vajoaako varjosi
nopeammin vai hitaammin kuin muilla, kun lisäät jarruja tai vedät
takakantohihnoista. Harjoittele tarkkuusniksin käyttöä ja etsi
varjostasi jarrujen ja takakantohihnojen paras asento matkalennon
suhteen.

Valmistaudu alastulokuvioon huomioiden porrastukset ja kuvaaja. Finaali
ja loppuveto puolijarruilla.

 Hyppy 5  
---------

Vaihtoehtoina esimerkiksi:

-   Toisen hyppääjän kanssa ennalta sovitusti seuraa johtajaa -leikki.
    Liikesarja on syytä sopia maassa ennen hyppyä! Esimerkiksi kaksi
    kertaa vasen 360°, oikea 360°, pysäytys, hidaslentoa jarruilla ja
    sitten samat käännökset hidaslennossa. Johtaja varmistaa, että
    perässä pysytään. Tarvittaessa liikesarja keskeytetään ja odotetaan.

-   Tarkkuusniksin harjoittelua. Kokeile myös korkealla ensin
    vauhdinotto etukantohihnoista ja siitä loppuveto. Testaa myös
    korkealla 90° käännöstä loppuvedon aikana.

 Laskeutumisen kuvaamisesta  
----------------------------

Kuvaaminen kuuluu olennaisena osana hyppyjen arviointiin. Virheet
tapahtuvat usein lyhyessä ajassa, ja siksi videolta hidastettuna, jopa
kuva kuvalta katsottuna, ne tulevat parhaiten esiin.

Sovi ennen kuvaamista hyppääjien kanssa oma paikkasi maalialueella,
laskeutumissuunta, sekä mihin kohtaan hyppääjän tulisi pysähtyä. Sovi
myös porrastuksista, etteivät kaikki tule yhtä aikaa laskuun. Jos
pokalla on muita hyppääjiä, vältetään kuvattavien hyppääjien
laskeutumista samaan laskeutumispaikkaan heidän kanssaan.

Suunnittele kuvauspaikka niin, että aurinko ei ole hyppääjän takana
hänen ollessaan finaalissa. Paras auringon paikka on kuvaajan takana.
Mikäli aloitat kuvaamisen hyppääjän ollessa myötätuuliosalla, voi
auringon valo aiheuttaa hetkellisen sokeutumisen. Vältä tummaa taustaa,
esimerkiksi havupuumetsää. Hyppääjän korkeuden laskiessa latvuston
korkeuden alle kirkas taivas ja tumma tausta voivat aiheuttaa sen, että
kamera ei reagoi tarpeeksi nopeasti valon muutokseen ja kuvasta tulee
tumma. Myös hyppääjän käsien liikkeitä on tällöin vaikeaa arvioida.

Kuvatessasi laskeutuvaa hyppääjää, sijoita hyppääjä kuvaruutuun niin,
että hän peittää pystysuunnassa kaksi kolmasosaa ja että hyppääjän
edessä sekä alla on tyhjää tilaa.

![image](/kuvat/Laskeutumisen-kuvaus.png)

Pyri pitämään maa näkyvissä vertailukohteena loppuvedon
aloittamiskorkeuden arviointia varten. Vältä kaukaa kuvaamista ja zoomin
edestakaista käyttöä. Kuvaa samalta (maanpinnan) tasolta kuin mihin
hyppääjät laskeutuvat.

Kuvaajan tulisi sijoittua niin, että nauhalla näkyy koko ajan hyppääjän
molemmat kädet, kuvun takahelma ja hyppääjän eteenpäin menevä liike
loppuvedon aikana. Sijoitu niin, että hyppääjän finaali on noin 45
asteen kulmassa kohti kuvaajaa ja hyppääjän vauhti loppuu ennen kuvaajan
tasolle saapumista. Suoraan edestä kuvattaessa eteenpäin menevää
liikettä ei näy ja sivulta kuvattaessa toinen käsi jää hyppääjän
vartalon taakse. Takaa sivulta kuvattuna em. liikkeet näkyvät hyvin.

Hyppyä videolta arvioidessasi keskitä huomiosi seuraaviin seikkoihin.

1.  Päähän/kypärään, josta näet onko hyppääjä siirtynyt vaakalentoon.

2.  Käsiin, joista näet hyppääjän tekemät ohjausliikkeet ja
    mahdolliset virheet.

3.  Kuvun takahelmaan, josta näet siirtyykö koko kupu vaakalentoon.
    Takahelmasta näet myös kohtien 1 ja 2 asiat.

Keskity vain kuvaamiseen. Älä yritä arvioida laskeutumisia. Ne
arvioidaan jälkikäteen videolta.

Kuvunkäsittely: Loppusanat 
==========================

<span>2</span>

Nyt sinulla pitäisi olla käsitys siitä, miten laskuvarjo lentää ja mihin
sen ominaisuudet perustuvat. Tämä opas ei kuitenkaan tee sinusta hyvää
kuvunkäsittelijää tai osaavaa swooppaajaa. Opettele varjosi lentämistä
käytännössä ja vertaa lukemaasi teoriaa omiin havaintoihisi. Mieti
harjoitushyppyjä hypätessä oppaan teoriaosuuksia. Huomaat varmasti
havaitsevasi varjossasi uusia ominaisuuksia tai löytäväsi varjostasi
täysin uusia kontrollipintoja ja lentotiloja. Toivottavasti myös
ymmärrät paremmin eri tilanteissa, miksi varjosi tekee juuri
tietynlaisen liikkeen. Muista aina, että hypätessä oppiminen ei lopu
koskaan. Keskustele kokeneempien kanssa, kysele heidän mielipiteitään ja
lue monipuolisesti erilaista tietoa, mitä tästä lajista voit löytää.
Vertaa näin hankkimaasi tietoa tämän oppaan asioihin sekä käytännön
kokemuksiisi. Pidä hauskaa varjon varassa.

Maailmalla on nykyään tarjolla erittäin paljon tasokasta
kuvunkäsittelykoulutusta. KTK suosittelee lämpimästi tällaiseen
koulutukseen osallistumista. Koulutuksien vetäjillä on useimmiten
tuhansien kuvunkäsittelyhyppyjen tausta ja he kouluttavat
ammattimaisesti useita kursseja vuodessa. Näiltä koulutuksilta saa
arvokasta käytännön tietoa sekä palautetta suoraan alan ammattilaisilta
ja kursseja löytyy kaikentasoisille hyppääjille.

**Koulutus- ja turvallisuuskomitea toivottaa turvallisia hyppyjä ja
pehmeitä laskeutumisia!**

**Lisäluettavaa:**

-   Germain, Brian: The Parachute and Its Pilot.
    <http://www.bigairsportz.com/>

-   Sobieski, Jerry. The Aerodynamics and Piloting of High Performance
    Ram-Air Parachutes. <http://skysurfer.com.au/hosted/highperf.pdf>

-   Performance Designs: <http://www.performancedesigns.com/support.asp>

    -   Flying and Landing High Performance Parachutes Safely

    -   The Lowdown on Low Turns

    -   Choosing the right canopy (1 ja 2)

    -   Survival Skills for Canopy Control

    -   Wing loading and Its Effects

Hyppysanastoa 
-------------

<span>2</span>

Blokki, block (FS) 

:   \
    FS-hypyssä suorituksen osa, joka koostuu kahdesta kuvasta ja
    välisuorituksesta.\

<!-- -->

Boksi, box 

:   \
    Vapaapudotuksen perusasento.\

<!-- -->

Bootit, booties 

:   \
    FS-haalareissa jalkojen päälle vedettävät osat, joilla saadaan lisää
    pinta-alaa liikkeiden tehostamiseksi.\

<!-- -->

Dive pool 

:   \
    International Parachuting Commissionin (IPC) julkaisemat
    kilpailumuodostelmat, sisältää randomeja ja blokkeja.\

<!-- -->

Flutteri, floater 

:   \
    4-way:ssä etu- ja takaflutteri. Suurissa muodostelmissa lähtevät
    koneesta ennen muodostelman pohjaa.\

<!-- -->

FS

:   \
    Formation Skydiving, muodostelmahyppy, myös Relative Work.
    Muodostelman koko ilmoitetaan esim. 2-way, 4-way. Kilpailulajit ovat
    4 8- ja 16-way.\

<!-- -->

Grippi, grip 

:   \
    FS-haalareiden hihoissa ja lahkeissa olevat pötkylät, jotka
    mahdollistavat paremmat otteet.\

<!-- -->

Integraali 

:   \
    Koko pään peittävä kypärä, jossa on leukasuojus. Visiirillä tai
    ilman.\

<!-- -->

Intermediate 

:   \
    Eurooppalainen kilpailusarja, joka on tarkoitettu
    aloitteleville joukkueille. Suppeampi Dive pool.\

<!-- -->

Jälkikuivat, debrief 

:   \
    Hypyn jälkeen tapahtuva suorituksen läpikäynti, joko keskustellen
    ja/tai videon kanssa.\

<!-- -->

Kuivat 

:   \
    Maassa tapahtuva harjoittelu.\

<!-- -->

Laudat 

:   \
    Rullalaudat, joilla harjoitellaan siirtymiä ja muodostelmia maassa.\

<!-- -->

Liuku 

:   \
    Purun jälkeen tapahtuva liikkuminen, jolla varmistetaan riittävä ja
    turvallinen ilmatila avausta varten.\

<!-- -->

Mantis 

:   \
    Kehittyneempi vapaapudotusasento.\

<!-- -->

Muodostelma 

:   \
    Hyppääjiä toisiinsa ottein liittyneinä.\

<!-- -->

Open 

:   \
    Kilpailusarja, kilpailuhypyt arvotaan koko Dive poolista.\

<!-- -->

Ote 

:   \
    Joko käsivarresta tai jalasta. Minimi käsiote on liikkumaton
    kosketus kädestä tai jalasta.\

<!-- -->

Painot 

:   \
    Painovyö tai painoliivit.\

<!-- -->

Pulja 

:   \
    Muodostelman osa, jolla suoritetaan blokkien siirtymä.\

<!-- -->

Purku 

:   \
    Otteiden irrottaminen siirryttäessä muodostelmasta toiseen.\

<!-- -->

Pystykuivat 

:   \
    Hypyn läpikäyminen kävellen.\

<!-- -->

Random 

:   \
    Ennalta määritelty yksittäinen muodostelma.\

<!-- -->

Sekvenssi 

:   \
    Muodostelmien, välisuoritusten ja vapaiden siirtymien sarja.\

<!-- -->

Uloshyppy, exit 

:   \
    Muodostelman yhtäaikainen irtautuminen koneesta.\

<!-- -->

Äänikorkeusmittari 

:   \
    Elektroninen korkeusmittari, joka antaa äänimerkin ennalta
    asetetuissa korkeuksissa, esim. purku ja avaus.\
